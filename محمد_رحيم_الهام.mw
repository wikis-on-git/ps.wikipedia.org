'''کانديد اکاډميسين پوهاند ډاکټر محمد رحيم الهام''' د پښتو او دري ژبو پوخ لیکوال، حساس شاعر او ښه کره کتونکی و.  

==مخينه==
محمد رحيم الهام د فضل الدين خان زوی دی او په ۱۳۱۰ ل. = ۱۹۳۱ ز. کال کې د کابل د چهاردهي په قله فتوح کې زېږېدلی دی. نوموړی په خټه مومند، پښتون و.
 
==زده کړې==
محمد رحيم الهام په ځانګړې توګه د پښتو او دري ژبو ادبيات، د فقې، تفسير، حديث، د کلام د علم، صرف، نحوې او د اسلامي تصوف مقدمات له خپل تره الحاج صدرالدين نه په کور کې لوستلي وو. خپلې رسمي زده کړې يې په سيستماتيکه توګه د سر آسياب په ښوونځي کې د نوي کابل په لېسه او د غازي لېسه کې ترسره کړي، چې په ۱۳۳۲ ل. = ۱۹۵۳ ز. کال کې له غازي لېسې نه فارغ او د هغې مينې له امله چې له اديبانو سره يې درلوده، د کابل پوهنتون د ژبو او ادبياتو پوهنځي کې شامل او په ۱۳۳۵ ل. = ۱۹۵۶ ز. کال کې يې له دغه پوهنځي نه د لېسانس بريليک ترلاسه کړ. په ۱۳۴۳ ل. = ۱۹۶۴ ز. کال کې يې د امريکې له مشيګان پوهنتون نه د هنرونو په څانګه کې خپل د ماسټرۍ ډيپلوم واخيست. د (A Pashto English Contractive Phonemic) تر سرليک لاندې يې د تيزس نه دفاع وکړه او همدارنګه د ياد شوي پوهنتون لخوا ورته د انګرېزي د تخصص تصديقنامه ورکړل شوه. 

محمد رحيم الهام سره له دې چې لوړه پوهنتوني رتبه (پوهاند) يې درلوده او همدارنګه [[د افغانستان د علومو اکاډمي]] د کانديد اکاډميسيني د رتبې په وياړ هم ور په برخه و. په پاخه عمر کې هم آرام نه و ناست او د خپلې تحصيلي سويې د لوړولو هڅه يې کوله چې بالاخره دا ارمان يې هم ترسره شو او په ۱۳۶۷ ل. = ۱۹۸۸ ز. کال کې يې د اساسات مېتودولوژيک دستورهای زبان دري په نامه يې د خپل تيزس نه بريالی دفاع وکړه او د پخواني شوروي اتحاد د تاجکستان له جمهوريت نه يې د دوکتورا سند ترلاسه کړ. همدا رنګه يې د انګرېزي ژبې او د ادبياتو مطالعه د يوه کال له پاره د برتانيې د جنوبي وېلز د ساينس او تکنالوژي په انستيتيوت کې هم کړې ده. 

==دندې==
پوهاند الهام د افغانستان په بېلابېلو دولتي ادارو کې ۳۴ کاله رسمي چوپړ کړی دی. د کابل او ننګرهار د پوهنتونونو په بېلابېلو پوهنځيو کې دنده سر ته رسولې. په ۱۹۶۶ ز. کال کې د عدليې وزارت د خپرونې د مدير په توګه هم دنده ترسره کړې. په ۱۳۵۶ ل. کال کې د امريکا د متحده ايالاتو د نبراسکا په پوهنتون کې د ښوونکي په توګه هم پاتې شوی. د ښوونې تر څنګ يې د وږمې مجله او له ۱۳۶۰ ل. نه تر ۱۳۶۲ ل. کال پورې د اجتماعي علموم د مجلې چلوونکی هم پاتې شوی. په ۱۳۶۳ ل. کې په خپله خوښه د افغانستان د علومو اکاډمۍ د ژبو او د ادبياتو د مرکز د ريس په توګه ټاکل شوی او د ۱۳۶۹ ل. کال د تلې تر مياشتې يې همدا دنده پرمخ بيوله. د افغانستان د علومو اکاډمۍ لخوا په ۱۳۶۵ ل. کال کې د کانديد اکاډميسين رتبه ترلاسه کړې.

==ځانګړي وړتوبونه==

==ليکلي آثار==
# د ژبې پر قواعدو مقدمه
# تيوري های نحو (د ژبپوهنې بحثونه)
# بحث انتقادي در دستور زبان دري
# د ژبپوهنې بنسټونه
# دشت (شعري ټولګه)
# ګزيده از کلاسيک های شعر دري
# تصوير در شعر دري و پيوند ان با زندګي و زبان
# په دري ژبه د ۷۰۰ پښتو لنډيو منظومه ژباړه
# د فونيمي جوړښت تحليل
# تطبيقي ادب
# د پښتو او انګرېزي ژبې مقابله يي فونيم پېژندنه
# خج څېړنه (ژباړه)





[[وېشنيزه:پښتانه]]
[[وېشنيزه:پښتانه ليکوال]]
[[وېشنيزه:پښتانه شاعران]]
[[وېشنيزه:افغانان]]
[[وېشنيزه:افغاني ليکوال]]
