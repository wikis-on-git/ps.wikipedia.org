[[Image:Younaskhalis.jpg|thumb|289px|محمد يونس خالص]]
'''مولوي محمد يونس "خالص"''' (زېږېدنه: ۱۲۲۸ لمريز = ۱۹۱۹ زېږيز، مړينه: اکتوبر، ۲۰۰۳ زېږيز) د ننګرهار ولايت د خوګياڼيو ولسوالۍ د ګندمک د کلي (قاضيانوکلا) زيږيدلى. مولوي صېب په افغانستان کې يوه پېژندل شوې ټولنيزه، سياسي او مذهبي څېره ده، چې ظاهرشاي پير څخه يې په خپلو ولس راويښوونكو حماسي شعرونو په وسيله د هغو نادودو او نارواو خلاف افغان ولس راويښولو كوښښ وكړ، چې تش په نامه ډېموكراسۍ په دودولو يې د اسلام او مسلمان په بدنامولو پسې مټې رابډ وهې وى. د روسانو د يرغل وروسته يې په  عملي توګه جهادي غورځنګ کې خپله پرېكنده ونډه واخيسته، او د (افغانستان اسلامي حزب) په نامه غورځنګ بنسټ يې كېښود او تر مړينې پورې يې د هر ښكېلاكي ځواك پر خلاف ددې غورځنګ مشري پر غاړه وه.

== زده کړې ==
ښاغلی خالص خپلې لومړنۍ زده کړې له خپل ماما '''عبدالرازق''' او نورو علماؤ څخه وکړې او بيا د نورو ديني کتابونو د لوستلو لپاره چې د ده مور او پلار يې ډير هيله مند و سرحدي سيمو ته ولېږو.د ځينو علماؤ څخه يې يو شمېر کتابونه ولوستل او بيا له هغه ځايه د خپل مشر ورور مرحوم مولوي محمد يوسف سره د درس لپاره د "ديوبند" مشهورې مدرسې ته لاړ خو هلته په رسېدو ورته معلومه شوه چې د همدې مدرسې څخه يو نوي فارغ شوي مشهور ديني عالم مولوي عبدالحق (رحمة الله عليه) د سرحد په اکوړه خټک کې مدرسه جوړه کړې نو دوى بېرته راستانه او د اکوړه خټک په "حقانيه" مدرسه کې يې په درس پېل وکړ. 
د څه وخت لپاره يې هلته او د سرحد په نورو ځايونو کې درسونه وويل او د علم د فضيلت او وياړ څخه ډکه او قدرمنه پټګۍ يې وتړله. او لدې امله چې هغه دېر ذهين ؤ د کتابونو د لوستلو سره سره قرآنکريم حفظ کړ.

== دندې ==
مولوي "خالص" د 1320 هـ، ش په لسيزه کې بېرته هېواد ته ستون شو څه وخت يې ديني طالبانو ته تدريس وکړ او بيا د عدليې د وزارت لخوا کابل کې د "دارالقضاة" په مدرسه کې د استاد په توګه وګومارل شو، څه موده وروسته بيا د مطبوعاتو په رياست کې د " تربيۀ افکار" په عمومي مديريت کې يې د مامور په حيث او بيا وروسته تر څو کلونو پورې د (پيام حق ) مجلې د مسئول مدير په توګه کار وکړ چې په همدې مهال څو کاله د راديو کابل سهارنى پروګرام د همده لخوا د قرآنکريم په تلاوت او تفسير سره پيل کېدلو. 
مولوي محمد يونس "خالص" په همدغه لسيزه کې په خوست کې د (وړانګې ) ورځپاڼې د مسئٍول مدير په توګه هم دنده ترسره کړې ده او همدلته د پښتورګو په تکليف اخته او د تقاعد غوښتنه يې وکړه .
د 1340 هـ ش لسيزې په پېل کې يې د کابل په عربي دارالعلوم کې د استاد په توګه تدريس پيل کړ او څه موده وروسته د ننګرهار د (ملکيارهوتک) په متوسطه کې د استاد په توګه توظيف شو چې لدې څخه وروسته په حصارک غلجائي او بيا د خوګياڼيو ولسوالۍ مربوط د هاشم خيلو په ابتدائيه ښوونځي کې د ښوونکي په توګه مقرر شو.
مولوي "خالص" په 1349 هـ ش کال کې دا دنده پريښودله او په همدې کال کې يې د لومړي ځل لپاره د بيت الله شريف د حج فريضه اداء کړه .
مولوي "خالص" د 1350 هـ ش لسيزې د لومړنيو کلونو په پېل کې په کابل کې د بيهقي نشراتي اداره کې دنده په غاړه واخيستله چې څه موده وروسته يې کار پرېښود او پخپلوکورنيو چارو بوخت شو. 
په 1353 هـ ش کال کې د ده مشر ځوي مولوي محمد نسيم "عابد" چې د مزار شريف د اسديې په مدرسه کې استاد و د داود خان د حکومت لخوا ونيول شو (هغه بيا زندان کې په شهادت ورسول شو). 

== سياسي ډګر ==
مولوي "خالص" په 1354 هـ ش کال کې لدې امله چې مشهور کمونستان د سردار محمد داؤد په اداره کې په لوړو چوکيو بوخت او نفوذ يې ورځ په ورځ زياتېدلو سرحدي سيمو ته په هجرت کولو اړ شو.
هغه چې د پخواني بادشاه محمدظاهر شاه له وخته د بې دينۍ پرضد مبارزه پېل کړې وه د هجرت څخه وروسته يې په کال (1357 هـ ش 1978 ميلادي) کـې د کـمونستانو د منځته راتګ څخه سمدستي وروسته د افغانستان د اسلامي حزب په نوم ګوند اعلان کړ او د چنګاښ په مياشت کې د عملي جهاد د پيل لپاره ننګرهار ته لاړ .
دې ګوند د کمونستانو او روسانو پر ضد جهاد کې خورا فعاله ونډه واخيسته چې په کال (1358 هـ ش 1979 ميلادي ) کې مولوي "خالص" پخپله ننګرهار کې د (توره بوړه ) مشهور جهادي مرکز تاسيس کړ .
د مولوي محمد يونس "خالص" پلار ملا عبدالاکبر د انګريزانو پر ضد جهاد کې برخه اخيستې وه او مولوي "خالص" د (1357 هـ ش) کال د سرطان له مياشتې څخه د نجيب الله د رژيم ترسقوط پورې پخپله جهاد کې برخه اخيستله . هغه د جهاد په اوو رهبرانو کې يواځنى جهادي مشر و چې پخپله به جهاد ته تللو او هلته به يې هر څه پخپله رهبري کول.
مولوي "خالص" پخپل منځي جګړو کې هيڅ وخت هم برخه نده اخيستې او هم يې د کمونستانو او روسانو په ګډون د يو لادين قوت سره هم سازش ندى کړى .
مولوي محمد يونس "خالص" د پښتو ژبې خورا ښه وتلى شاعر او ليکوال ؤ د هغه شعر ډيرې ځانګړتياوې درلودې چې د( بډه )، (پوچ کارتوس)، (ګوته په غاښ) او (ماراو لړم ) شعرونو يې خورا زيات شهرت موندلى ؤ .

== ليکوالي ==
هغه يو شمېر کتابونه په پښتو او عربي ژبو ليکلي او هم يې له عربي ژبې څخه ژباړلي دي چې د هغو د جملې څخه ديني ملغلرې، اسلامي روح، اسلام او انساني تمدن، خوږه ترخه (شعر)، سپينه توره (شعر)، باغي څوک دى؟، عقل، تقليد او دنيوي ګټې وټې، د اسلامي عالم نن او پرون، (ناوړه دودونه [د عربۍ څخه ژباړه] او په لسګونو کوچنۍ رسالې د يادولو وړ دي چې (ازموده را ازمودن خطا است، ښځه او نر د انساني ټولنې دوه وزرونه دي) او داسې نور شامل دي. 
د پخواني پاچا ظاهر شاه د حکومت پر مهال يې د "ديني ملغلرې" په نامه ليکلي کتاب ډېر شهرت موندلى و.
'''مولوي "خالص" په کال 1988 ميلادي کې د امريکا په سپېنه ماڼۍ کې د وخت د جمهور رئيس ( رونالډريګن ) سره په يوه ليدنه کې هغه ته د اسلام د سپېڅلي دين د منلو بلنه ورکړې وه''' . هغه همېشه پخپلو فيصلو او موقفونو کې خورا قاطع او خپلواک ؤ او ډېر زيات سياسي بصيرت يې درلوده چې د راتلونکي په هکله به د هغه ډېر اټکلونه ټيک او سم ختل. د مثال په ډول کله چې د 1994 ميلادي کال په مارچ کې د ځينيو خيرغوښتونکو د هلو ځلو له امله په اسلام اباد کې د افغانستان د وخت د جمهور رئيس استاد برهان الدين رباني او د جنګي مخالف انجينير ګلبدين حکمتيار ترمنځ د روغې جوړې تړون لاسليک شو نو مولوي خالص سمدستي وويل (ماته د دې تړون څخه د وينو بوي راځي) چې بيا څو ورځې وروسته کابل کې يو ځل بيا سختې نښتې پيل شوې او عملاً ثابته شوه چې په دې هکله د مولوي صاحب اټکل پر ځاى و.
مولوي خالص د 1994 ميلادي کال د جنورۍ په لومړۍ نېټه پاکستان کې خپله د هجرت موده پاى ته ورسوله او افغانستان ته ستون شو. هغه د 1997 ميلادي کال د جولاي په مياشت کې د پښې د هډوکي د ماتېدو له امله پر ځاى پرېوت چې بيا يې وخت په وخت مرضونه زياتېدل.
مولوي "خالص" د2003 ميلادي کال د اکتوبر په مياشت کې په ناڅاپي توګه ننګرهار کې د خپل کور څخه لادرکه او د امريکايانو پرضد يې د جهاد اعلان وکړ .
نوموړى د1385 هـ ش کال د چنګاښ په اته ويشتمه 28، د جولاى په نولسمه 2006 ميلادي کال کې له دنيا څخه سترګي پټې کړې او د هغه د زامنو لخوا په کوم نامعلوم ځاى کې خارو ته سپارل شوى دى . جنت فردوس يې نصيب شه.

==بهرنۍ اړیکې==
** [http://khalisbaba.blogspot.com د خالص بابا فرهنګي ټولنې ویب بلاګ]
[[وېشنيزه:جهادي مشران]]
[[وېشنيزه:پښتانه شاعران]]
[[وېشنيزه:پښتانه ليکوالان]]
[[وېشنيزه:پښتانه]]
[[وېشنيزه:افغانان]]
[[وېشنيزه:مولويان]]
