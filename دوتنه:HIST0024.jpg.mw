د لقمان وصیتونه زوی ته 

خدای پاک وایې: (ولقد آتيــنــا لقمان الحكمـــة). قرآن كريم.
او بل ځای دایې وایې: (ومن يؤت الحكمة فقد أوتي خيراً كثيراً)

اې زویه : په سکوت هېڅکله نه یم پښېمانه شوی
اې زویه : له شر څخه ځان وساته ستا عزت به وکړای شي، ځکه شر له شره پیدا کېږي
اې زویه : خپله ژبه په اللهم اغفرلي) عادت کړه، ځکه خدای لره داسې وختونه دي، چې د غوښتونکی پکې نه ردوي.
اې زویه : د خدای اطاعت سوداګري او تجارت وګرځوه، ګټې به پرته له تجارته درته راځي.
اې زویه : خوب او خوراک ډېر مه کوه، ځکه هرڅوک یې چې ډېر کوي، د قیامت په ورځ به یې عملونه کم وي.
اې زویه : په هغه کوهې کې، چې اوبه ترې څښې، تیږه مه غورځوه.
اې زویه : ستا په قسمت کې مرغۍ د بل په قسمت کې له غوایه ښه ده.
اې زویه : له زړه او ژبې خواږه څیز نشته، کله چې صالح شي، او که پاسد شي ترې خبیث څیز نشته.
اې زویه : پر دنیا همېش تکیه مه کوه، او زړه مه پرې نښلوه، ځکه ته دې ته نه یې پیدا شوی.
اې زویه : له عجیب څیز پرته مه خانده، او له هغه څه چې ګټه نه لري، مه پوښته.
اې زویه : څوک چې رحم کوي رحم پرې کېږي، څوک چې سکوت وي، په امن کې وي، څوک چې د خیر خبره کوي، غنیمت لاس ته ورځي، څوک چې د خپلې ژبې واک نلري، پېښمانه کېږي.
اې زویه : پوهانو او علماوو ته په دواړو زنګونو کېنه، او په دواړو غوږونو ترې اوره، ځکه زړه د علماوو په رڼا ژوند مومي.
اې زویه : له ډېرو انبیاوو سره مې لیدلي، چې ډېر ګټور څيزونه مې ترې زده کړي:
کله چې په لمانځه کې یاست، خپل زړه وساته.
او کله چې د خلکو په مجلس کې یاست، خپله ژبه وساته.
او کله چې د خلکو په کورونو کې یاست، خپلې سترګې وساته.
او لکه چې د ډوډۍ په خورا ک کې یاست، د معدې حفاظت وکړه.
او دوه شیان هېڅکله مه په زړه کوه:
هغه خلک چې بدي یې درسره کړې ـــــــ او له خلکو سره ستا احسان.
