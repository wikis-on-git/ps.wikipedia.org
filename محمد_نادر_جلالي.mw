[[انځور:muhammad nader jalali.jpg|بټنوک|200px|کيڼ| محمد نادر جلالي]]
[[انځور:muhammad nader jalali.jpg|بټنوک|200px|کيڼ| محمد نادر جلالي]]
'''محمد نادر جلالي''' (۱۳۰۹(۱۹۳۰)[[غزني]]-۱۳۷۴(۱۹۹۵) د نوامبر ۳۰ [[مسکو]]) يو افغان پښتو ژبی [[ليکوال]] ، [[ژباړن]] او رسنوال وو . 
==مخينه==
محمد نادر جلالي د [[غلام جيلاني جلالي]] (۱۴۰۰ ه ق مړ) زوی او پر ۱۳۰۹ لمريز کال په غزني کې زېږېدلی دی . دی لا کوشنی وو چې له خپلې کورنۍ سره يوځای له غزني څخه [[کابل]] ته وکوچېد او هلته مېشت شو . ده خپلې لومړنۍ او منځنۍ زده کړې وکړې او د دېرشمو کلونو (۱۳۳۰ - ۱۳۴۰) په وروستيو کې به یې نظمونه په [[کابل مجله]] کې خپرېدل . دا مهال دده د فرهنګي کار پيل وو . ده به دا مهال د [[عبدالرحمان مومند|رحمان بابا]] په پسرلنۍ او د [[پښتونستان]] په ځينو مشاعرو کې برخه اخیسته او په مشاعرو کې ویل شوي شعرونه به یې په [[کابل مجله]] کې خپرېدل . 
محمد نادر جلالي د څلوېښتمو کلونو په بهير کې [[مسکو]] ته ولاړ . ده د مسکو راډیو په پښتو څانګه کې ويندويي کوله . نوموړي د کار تر څنګ زده کړه هم وکړه او پر ۱۳۴۶ لمريز (۱۹۶۵) زېږدي کال يې د مسکو له دولتي پوهنتون څخه ماسټری واخيسته . ادبيات يې ولوستل ، روسي ژبه یې زده کړه او [[هېواد]] ته ستون شو .
==دندې== 
محمد نادر جلالي له شوروي اتحاد نه هېواد ته تر ستنېدو وروسته د هېواد په نشراتي څانګو کې پر کار وګومارل شو . د [[کابل]] په مرکزي ورځپاڼو لکه هېواد او جمهوریت ، راډيو او نورو څانګو کې یې کار وکړ . څه موده د ننګرهار ورځپاڼې پازوال چلوونکی او [[د ننګرهار ولايت]] د اطلاعاتو او کولتور مدير هم پاتې شوی دی . ده دا مهال پر عادي ژورنالیستي ليکنو سربېره د روسي پښتو پوهانو اثار هم په پښتو ژبه ژباړل او په رسنيو کې يې خپرول .  
محمد نادر جلالی پر ۱۳۵۸ لمريز کال مسکو ته ولاړ او هلته په «پروګرس» نشراتي موسسه کې د ژباړن په توګه پر کار وګومارل شو او تر ۱۹۹۱ ز کاله پورې یې دا دنده درلوده . تر دې وروسته په هېواد کې د بدليدونکيو حالاتو لامله لکه د نورو ډېرو افغانانو په څېر دی هم هېواد ته ستون نه شو او تر مړينې په مسکو کې پاتې شو . 
محمد نادر جلالي له ۱۳۵۸ لمريز کاله تر ۱۳۷۰ لمريز کاله پورې نږدې په دولسو کلونو کې په لسګونو سياسي ، ټولنيز ، کولتوري ، تيوریکي او همدا راز ځينې مهم ادبي اثار هم په پښتو وژباړل . په دې لړۍ کې یې د ماشومانو ادبيات هم هېر کړي نه ول . د افغان ماشومانو لپاره يې په لسګونو وړې کيسې هم وژباړلې چې د مسکو د نشراتي موسسو په ځانګړيو مصورو کتابګيو کې چاپ شوې . 
جلالي د ژباړن تر رسمي دندې وروسته هم ارام کېنناست او د ژوند تر پايه د ځينو اثارو پر ژباړه بوخت وو . 
نوموړی د پخواني شوروي اتحاد د واکمنۍ پر وروستیو کلونو ځینې ټولنيز ، وټه ييز ، سياسي ، فلسفي او تيوريکي اثار له روسي ژبې په پښتو وژباړل او د پروګرس له خوا د ۱۹۸۰ - ۱۹۸۹ زېږدي کلونو په بهير کې چاپ شول . ددې اثارو ژباړه او چاپ په افغانستان کې [[د افغانستان د خلق دموکراتيک ګوند]] له واکمنۍ او پر افغانستان د شورویانو د يرغل له کلونو سره برابرښت لري . شوروي واکمنو غوښتل چې پر کابل د واکمن رژیم د تيوريکي ملاتړ لپاره خپل ليکلي اثار په پښتو او دري ژبو چاپ کړي ؛ ګوندي وي چې ددغو اثارو د لوستلو له لارې پر کابل واکمن رژيم د لوستو افغانانو ملاتړ تر لاسه کړي . دغه اثار اوس مطرح نه دي ځکه چې نه شوروي نظام پايښت وموند او نه يې اقمار ورپاتې شول . د کابل رژيم د شوروي اتحاد تر ړنګېدو څو مياشتې وروسته د خلق دموکراتيک ګوند د یوې ډلګۍ او ځينو تنظيمي ډلو د ګډ ايتلاف له لارې سقوط وکړ . 
د جلالي ژباړې ښايي چې ځينې خلک له دې جهته هم بابيزه وبولي چې نور په درد نه لګي او دا چې د مارکسیزم-لېنينېزم د اندېښنو په رڼا کې د ليکل شويو اثارو ژباړې مضرې هم وبولی ، خو زه [زلمی هېوادمل] سره له دې چې ددې اثارو له مفکورې اواندېښنو دفاع نه کوم او نه پرې باور لرم ، خو د پښتو د غنا د یو لېوال په توګه ددې پلوی يم چې په يوه ژبه کې بايد هر ډول اثار وي . په ژبه کې د هر ډول اثارو او هر ډول مفکورو غبرګون ژبې ته بډايتوب وربښي او د هر ذوق او هر فکر لوستونکی پکې څه مومي . 
د ژباړن جلالي په ژباړو کې د [[منځنۍ اسيا]] د ولسونو د ادبياتو ، د کلاسيکو روسي ادبياتو ، د شوروي دوران د ځينو ادبي اثارو او د ماشومانو ادبياتو ژباړې هم شته چې ادبي او هنري ارزښتونه لري . افغان لوستونکي او زموږ [[ليکوال]] په تېره بیا د داستاني ادبياتو هغوی ترې ډېر څه زده کولی شي .  
==د جلالي اثار==
محمد نادر جلالي له روسي څخه پښتو ژبې ته ۶۷ اثار راژباړلي . اړينه ده وويل شي چې په اصل کې دده د ژباړل شويو اثارو شمېر تر دې هم زيات دی . پر ۱۳۷۱ لمريز (۱۹۹۲) زېږدي کال په افغانستان کې د پخواني رژيم تر ړنګېدو وروسته ډېرې هغه ژباړې چې له روسي ژبې څخه پښتو ته راژباړل شوې او په مسکو کې چاپ شوې وې په [[کابل]] کې وسوځول شوې . خو دده د اثارو یوه لويه برخه په [[مسکو]] کې د روسیې په دولتي کتابتون کې ساتل شوې ده .
د محمد نادر جلالي له خوا ژباړل شوي اثار په دريو برخو وېشل کېدای شي : 
#د سیاسي ، ټولنيزو ، وټه ييزو ، فلسفي او تيوريکي اثارو ژباړې . 
#د ادبي اثارو ژباړې . 
#د ماشومانو د ادبياتو ژباړې . 
له چاپ شویو اثارو څخه یې يو شمېر په لاندې ډول وړاندي کيږي .  
==د جلالي چاپ شوي اثار==
لومړۍ برخه : له سیاسي ، ټولنيزو ، وټه ييزو ، فلسفي او تيوريکي اثارو څخه :
#مايويزم د جګړې خطر دی ، ليکوال : دميتري ولکوګوفن ، پروګرس ، مسکو ، د ۱۹۸۱ زېږدي کال چاپ ، ۱۶۰ مخه .
دويمه برخه : له ادبي اثارو څخه :
#زموږ د زمانې اتل ، د ميخاييل لېرمنتوف ، رادوګا ، مسکو ، ۱۹۸۷ ز کال ، ۳۹۰ مخه . 
#ازمايشي دوره ، د پاول نيلين ، رادوګا ، مسکو ، ۱۹۸۹ ز کال ، ۲۴۸ مخه . 
#شپږم بې جوړې ، د اناتولي ميتيايف اثر ، رادوګا ، مسکو ، ۱۹۸۴ ز کال ، ۷۶ مخه . 
#د روسي او شوروي لیکوالو لنډ داستانونه ، لومړی ټوک ، رادوګا ، مسکو ، ۱۹۸۶ ز کال ، ۲۹۳ مخه . 
#د ورېښمو لار ، دوکن بای دوست جانوف ، رادوګا ، [[تاشکند]] ، ۱۹۸۶ ز کال ، ۵۷۰ مخه . 
#ميتېليڅه ، الېکساندر فادېېف ، رادوګا ، مسکو ، ۱۹۸۲ ز کال ، ۵۰ مخه . 
#لنډ داستانونه ، ميخاييل شولوخوف ، رادوګا ، مسکو ، ۱۹۸۶ ز کال (اوه داستانه) . 
#جميله ، [[چنګېز ايتمانوف]] ، رادوګا ، مسکو ، ۱۹۸۶ ز کال ، ۱۴۹ مخه . 
#دوبروفسکي ، الېکساندر پوشکين ، رادوګا ، مسکو ، ۱۹۸۸ ز کال ، ۱۹۱ مخه . 
درېيمه برخه : د ماشومانو ادبياتو څخه : 
#افسانوي اس ، روسۍ ولسي افسانه . مرتب: بولاتوف ، پروګرس ، مسکو ، ۱۹۸۱ ز کال ، ۲۰ مخه. 
#ماشومان او د ځناورو بچيان ، اولګا واسيلېفنا پيروفسکايا ، رادوګا ، مسکو ، ۱۹۸۷ ز کال ، ۲۹۴ مخه . 
#شلغمګی ، (روسۍ ولسي افسانه) رادوګا ، مسکو ، ۱۹۸۴ ز کال ، ۱۲ مخه . 
#دوستان ، اندری نيکراسوف ، رادوګا ، مسکو ، ۱۹۸۳ ز کال ، ۵۲ مخه . 
#شوکتوغان ، جواد ترجمانوف ، رادوګا ، مسکو ، ۱۹۸۲ ز کال ، ۱۴ مخه . 
#کوچنيان ، کالينينا ، رادوګا ، مسکو ، ۱۹۸۲ ز کال ، ۸ مخه . 
#سور چرخول لرونکی چرګوټی. مرتب : ويکتور واژدايف ، پروګرس ، مسکو ، ۱۹۸۱ ز کال ، ۲۰ مخه . 
#سندربوله بڼکه ، واسيلي سوخوملينسکي ، رادوګا ، مسکو ، ۱۹۸۸ ز کال ، ۲۵ مخه . 
#غیرعادي مسافرت ، ایرينا راکشا ، رادوګا ، مسکو ، ۱۹۸۳ ز کال ، ۶۴ مخه . 
#برګه ټکيالۍ چرګه ، روسۍ ولسي افسانه ، رادوګا ، مسکو ، ۱۹۸۶ ز کال . 
#برج ، برجګی ، الکسی تولستوی ، (لس افسانې) ، رادوګا ، مسکو ، ۱۹۸۷ ز کال ، ۷۸ مخه . 
#د نړۍ اوه رنګونه ، (ترکمني داستانونه ، شعرونه ، او فولکلور ) ، رادوګا ، مسکو ، ۱۹۸۷ ز کال ، ۱۹۱ مخه . 
#رنګه تصويري مجله ، ارکادي ګايدار ، (مرتب) ، پروګرس ، مسکو ، ۱۹۸۱ ز کال ، ۲۲ مخه . 
#سور چرګوړی ، پروګرس ، مسکو ، ۱۹۸۱ ز کال ، ۲۲ مخه . 
#مېږی او کيهاني پيلوټ . ليکوال : ميتيايف ، ۱۹۸۲ ز کال ، ۱۸ مخه . 
#د پړانګ خورځه. واسيلېفسکايا ، پروګرس ، مسکو ، ۱۹۸۱ ز کال . 
#د جنګي اسرارو ډهلکی (کيبالکي او د هغه د کلکې وعدې  په اړه افسانه) ، د ارکادي ګايدار اثر ، پروګرس ، مسکو ، ۱۹۸۱ ز کال ، ۲۰ مخه . 
==د جلالي ناچاپه اثار==
له هغه وخته چې د پروګرس خپرندويه موسسه کې پښتو ژباړې او چاپونې بندې شوې او بيا وروسته پروګرس خپرندويه موسسه وتړل شوه ، محمد نادر جلالي په مسکو کې له اقتصادي ستونزو سره لاس او ګرېوان ژوند تېراوه ، خو ددې تر څنګ یې له کاره لاس نه اخیست او خپله ژبه یې د ژباړې له لارې غني کوله . ده له ۱۹۹۰ ز کاله تر مړينې پورې ځينې نور اثار وژباړل او چاپ ته یې چمتو کړل . ګوندي وي څوک پيدا شي چې دا اثار یې چاپ کاندې . دا لاندې ناچاپه اثار یې له کورنۍ سره شته دي :  
#د قران کریم پښتو ژباړه . جلالي د هغه قران کریم روسي ژباړه پښتو ته راژباړلې چې د (ګ . س . سابلوکووا) له عربي ژبې په روسي ژباړلی او لومړی ځل پر ۱۹۰۷ ز کال په [[کازان]] کې چاپ شوې وه . 
#د ګزلينګر مانيکينو ښايستوکو قضايي دوسيه : دا اوږد رومان (ای . س . ګارديز) ليکلی او پښتو ژباړه یې جلالي پر ۱۳۷۱ لمريز کال بشپړه کړې ده . دا رومان ۲۱ برخې او یوه ملپاڼه لري . پاکنويس شوې پاڼې یې ۴۶۳ مخه دي . 
#د وېرېدلې ټايپستې نسبتي دوسيه : د امريکايي ليکوال (ایراستېنلي ګاردنېر) اثر ، ۲۲ څپرکي لری . پښتو ژباړه یې د جلالي په ليک ۴۴۴ مخه ده . 
#شاهزاده او سوالګر ، د مار تواين اثر ، دا رومان ۳۳ څپرکي او يو پايڅوړ لري . د جلالي پر قلم لٍيکل شوې پښتو ژباړه یې ۵۲۶ مخه ده . 
د محمد نادرجلالي نظمونه : جلالي د شعرونو یوه ناچاپه ټولګه لري چې اوسمهال يې له زوم محمد ناصر سره په جرمني کې ده . 
د شعر يوه بله بېلګه یې داده : پرې جنبې دي چې پښتون یې نن پر ملا مات کړی - دې تربګنيو ځانځانيو لا پخوا مات کړی . 
درنده نه خوري د خپل ورور غوښې په جبر کله ـ په ناپوهۍ کې پښتون خپل ورور بې پروا مات کړی .              
== مړينه ==
محمد نادر جلالي د ۱۳۷۴ لمريز (۱۹۹۵) ز کال د نوامبر پر ۳۰ له هېواده لري په مساپرۍ کې د يوه شديد عصبي شوک لامله د ۶۵ کلو په عمر له دې نړۍ سترګې پټې کړې او د هماغه کال د ډيسمبر پر څلورمه د مسکو په «دامادېدووا» کې د مسلمانانو په هديره کې خاورو ته وسپارل شو .
==کورنۍ==
له محمد نادر جلالي څخه دوه زامن او درې لوڼې پاتې دي . زامن يې هم دواړه په حق رسېدلي دي . نوموړی څلور وروڼه لري چې نومونه دادي : د راډيو افغانستان پخوانی رئيس ډاکتر [[عبدالطيف جلالي]] (په حق رسېدلی) ، د قران کريم حافظ او څه موده د کابل پوهنتون استاد احمد شاه جلالي (په حق رسېدلی) ، د افغانستان د کورنيو چارو پخوانی وزير [[علي احمد جلالي]] ، [[د کابل پوهنتون]] استاد او د راډيو ټلويزيون پخوانی ويندوی ډاکتر [[عبدالسلام جلالي]] .
==اخځونه==
#سرمحقق زلمی هېوادمل ، زيارکښ ليکوال ، ژباړن او ژورناليست ارواښاد محمد نادر جلالي ، لېمه مجله د ۱۳۷۹ لمريز (۲۰۰۰) زېږدي کال پرله پسې ۱۵ ګڼه ، ۱۸ - ۲۴ مخونه ، د مسکو چاپ .
#http://www.larawbar.net/6671.html
#د محمد نادر جلالي د کورنۍ د غړیو څرګندونې .

== باندنۍ تړنې ==
* [http://ps.poems.wikia.com/wiki/%D9%88%DB%90%D8%B4%D9%86%D9%8A%D8%B2%D9%87:%D9%85%D8%AD%D9%85%D8%AF_%D9%86%D8%A7%D8%AF%D8%B1_%D8%AC%D9%84%D8%A7%D9%84%D9%8A په ويکي شعرونه کې د محمد نادر جلالي شعرونه]
