'''محبت خان''' د نواب حافظ رحمت خان زوی و. حافظ رحمت خان د هند په روهلکنډ کې مستقل حکومت چلاوه. محبت خان څلېرویشت کلن و چې پلار یې ووژل شو او د دوی  کورنۍ له قدرت او شتمنۍ دواړو محرومه شوه خو دی مایوسۍ او بدبینۍ ته تسلیم نه شو. علمي او ادبي کارونو ته یې ملا وتړله.    د پلار له مرګه په راوروسته عمر کې یې، چې په لکنهو کې اوسېده، په پښتو، فارسي او اردو کې د شعر دیوانونه تدوین کړل او د ریاض المحبت مشهوره ډکشنري یې تالیف کړه. د ده له سرګذشته الهام اخلو چې انسان د خپلو ترخو خاطرو په کنډوالو باندې د خپل همت او محبت په مټ، د کامیابۍ دنګه ماڼۍ درولای شي. استاد زلمی هېواد مل چې د محبت خان پښتو دېوان یې د چاپ جوګه کړی دی، په دیوان باندې په خپله سریزه کې لیکي: ( داسې ښکاري چې نواب محبت خان په لکنهو کې له استوګن کېدو وروسته ټول ژوند د کتابونو په مطالعه، لیکلو، لوستلو او شعر ویلو تېراوه؛ له شاعرانو، ادیبانو او علماوو سره یې ناسته ولاړه او مراوده وه او د لکنهو په علمي او ادبي محافلو کې محشور و. ) استاد هېوادمل په یوه بل کتاب کې( په هند کې د پښتو ژبې او ادبیاتو د ایجاد او ودې پړاوونه) د محبت خان په باره کې کښلي دي چې په هند کې د دولسمې هجري پیړۍ د وروستیو کلونو او د دیارلسمې پیړۍ په اکثرو ادبي تذکرو کې د نواب محبت خان ذکر راغلی دی او ګردو تذکره لیکونکو  یې د ښو اخلاقو او فضل او دانش یادونه کړې ده.
