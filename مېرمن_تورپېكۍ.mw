مېرمن تورپېكۍ يوه توريالۍ پښتنه وه چې تقريباً څلرويشت كاله دمخه د كندهار دكدني په يوه كلي كي وېش ته نژدې او سېدله.  
دا مېرمن په خټه اڅكزۍ وه، چې د ريدي خان يوه زلمي نجل وه. دې مېرمني د هغه كال په غزا كي چې پښتنو د خپل استقلال د ګټې دپاره سرونه پر ميدان ايښي وه د خپل زلمي مېړه سره برخه اخيستې ده او د زلمي مين سره يې يو ځاى خپل سر تر وطن قربان كړى دى، چې د دواړو مزار اوس په سپين بولدك كي سته.
د دې مېرمني د توري كيسه د طلوع افغان د 14 كال په لمړۍ شماره كي ښاغلي عبدالحي خان حبيبي ډېره خوږه او جذابه ليكلې ده، چې زه دلته يوازي د دې مېرمني اشعار چې د فداكارۍ پر ميدان يې له پاك زړه څخه را وتلي دي د نمونې په توګه رانقل كوم د توري له كيسې سره كه څوك مينه لري د طلوع افغان پورتنۍ شمارې ته دي رجوع وكړي.

(1)
== د دې مېرمني اشعار: ==
ريدى خان زلمى د پلار له جوشه او پښتونوالي ډكه وينا اروي، د جنګ تيارى كوي له مور او پلار څخه رخصت غواړي او تورپېكۍ ته وايي:
"زما ګراني تا هم پر خداى(ج) سپارم! زه ځم د پښتونوالي ننګ پرځاى كوم!"
مګر تورپېكۍ د ده دا وينا نه مني او بې اختياره ناره پركوي:
پر سپين ميدان به درسره يم
زه پښتنه له توري نه ترپلم مينه!

(2)
تورپېكۍ د خپل ګران او زلمي مين سره څنګ پر څنګ د فداكارۍ ميدان ته ځي، هلته چې د خپل مين مېړانه ويني د واده په نكريزو سور لاس پورته كوي او وايي:
تر دې تېرې توري دي جار سم
د غليم ويني بهوه ګرانه مينه!
په وينو رنګ توره دي راوړه
راسه په سرو شونډو بې زه در پاكه كمه

(3)
تر ډېر جنګ وروسته له ليري يوه ګولۍ راځي، د ريدي خان پر زړه نښلي په سرو وينو كي رنګ لويږي، روح يې جنت ته ځي، شهيد كېږي.
تورپېكۍ زموږ توريالۍ پښتنه يوازي پاتيږي، دا چې خپل ګران مين په وينو كي لژند ويني، له حزين زړه څخه داسي فرياد را باسي:
جانان مي سر پر وطن كښېښود
په تار د زلفو به كفن ورته ګنډمه

تر دې نارې وروسته توره كش كوي، لكه زمرۍ په غليم ورګډېږي، ډېر سره ژوبلوي، په پاى كي سخت پر هار اخلي، سرې ويني يې سپين باړخوګان رنګينوي، ته به وايې له جنته ملكي د دې د زينت دپاره سره خالونه راوړه.
راځي ځان تر خپل مين پوري را رسوي، پر لويږي او روح يې جنت ته ځي.
بله ورځ چې شهيدان ښخيږي، دا دوه دلباختګان چې د واده كالي يې لا اغوستي وه، يو ځاى سره ښخ او په ابدي خوب بيدېږي.
