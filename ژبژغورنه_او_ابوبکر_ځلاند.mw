پښتون د نړۍ د تاریخ او کلتور په اړوند له هغو بډایه قامو څخه یو دی چې نژدې پنځه زره کاله زوړ تاریخ لري او وګړي یې د تېرو څو کالو د سر شمېرنو تر مخه په نړۍ کښې نژدې ۷۰ ملیون ته رسېږي چې لویه ابادي یې په پښتونخوا او افغانستان کښې استوګنه لري له دې هاخوا پښتانه د نړۍ په یو شمېر غټو او پرمختللو هېوادو لکه امریکا، روس، فرانسه، المان، کاناډا، استریلیا، کویت، عرب امارات، هند، سعودي عرب او داسې نورو هیوادو کښې په لوی شمېر کې شتون لري  ـ د پښتنو ژبه پښتو هم د نړۍ په ژوندیو ژبو کښې شمېرل کېږي او د اساسي قانون پر بنسټ د افغانستان له  ملي ژبو څخه د لمړیتوب حق ورکړل سوی دی خو له بده مرغه د پښتنو له بې پامي او ناپوهۍ څخه په ګټو اخیستو سره یوې وړوکې ځای ژبې "دري" د پښتو تشه په ناجایزه توګه ډکه کړېده د ولایت له مقام تر ارګ هر ځای دولتي مکتوبونه ، پوځي فرمانونه ، سوداګرېزې چارې، یادغونډې ان د تجارتي مرکزونه له لیکدړو د ترافیک تر لیکدړو په دري ژبه دي او پښتو د اساسي قانون د ۱۶ مادې تر حده د افغانستان لومړۍ ملي ژبه ده او د عمل په ډګر کښې هیڅ ځای نه لري ـ د پښتونخوا له ولس خو ډېر ګیله نشته هغه ځکه چې هلته پښتو نه ملي ژبه ده او نه هم قانوني حیثیت لري بلکه یو ځای ژبه ګڼل کېږی خو بیا هم د پښتنو ادیبانو ،شاعرانو او ملت پاله ګوندونو د مباریزو په برکت پښتنو ډېر پرمختګ کړی دی په کال کښې په سلاوو پښتو کتابو لیکل کېږی او له ځني نورو ژبو څخه پښتو ته ژباړل کېږي په کوټه او پېښور پوهنتونونو کښې "پښتو دیپارتمېنتونه " شته چې د ماسترۍ تر دورې پورې پکښې د پښتو ادب زدکړې ورکول کېږي او په یادو ښارو  کښې "پښتو اکېډمیانې" هم شتون لري چې سري کال پښتو ژبه ته په بېلا بېلو بڼو چوپړ کوي ـ په افغانستان کښې د پښتو ژبې حالت ډېر بد او د افسوس وړ وو او په دغه بدو حالاتو کښې له نن څخه نژدې شپژ کال وړاندې  د هند په پلازمېنه ډهلي ښار کښې یو ځوان چې نوم یې"ابوبکر ځاند" وو هغه محال د پښتو ژبې چوپړ ته و هڅېدۍ کله چې په "جواهر لعل نهرو نړیوال پوهنتون " کښې د پښتو ژبې دیپارتمنټ پرانیستل شو  هغه وخت ښاغلي " ابوبکر ځلاند صیب " د هند په حیدر آباد ښار کښې په عثمانیه نړیوال پوهنتون کښې لوړې زدکړې تر سره کولې د یادونې وړ ده چې وړاندې هم د په حبېبیه لیسه کابل کښې د پښتو نصاب لپاره ستره مبارزه کړېوه،  کله چې ځلاند صیب له هنده وطن ته را ستون شو نو په کال ۱۳۹۶ ھ ش کښې یې د "ژبژغورنې ملي غورځنګ" په نوم د یو ستر ژبنیز غورځنګ بنسټ کښېښود ـ دغه غورځنګ په لنډ وخت کښې ډېر فعالیت پېل کړی او سترې لاسته راوړنې یې راوړې  او نن په نژدې ۲۵ ولایتو کښې څانګې لري او ښه فعالیت کوي او په ولس کښې د خپلې مورنۍ او ملي ژبې په اړوند پوهاوی پیدا کړو ـ د غورځنګ  ځنې لاسته راوړنو ته لنډه کتنه ۱ - نژدې ۲۰۰ اداراتو (وزارتخونو ـ ریاستخونو) ته د پښتو مکتوبونو بشپړه کڅوړه د "سي ډي" په بڼه چمتو کول وېشل او پښتو مکتوبونو ته هڅول ۲ ـ په کابو ۲۰ ولایاتو کښې پرانیست غونډې کؤل ۳ ـ په پلازمېنه کابل په ګڼو سیمو کښې لسګونه غونډې کؤل ۴ ـ د پوهنې وزارت سره ګڼې ناستې کول او له ډېرو هلوځلو وروسته د پښتو نصاب لپاره مبارزې اړوند ترې د غورځنګ په نوم رسمي اجازه اخیستل ۵ ـ فریاب بغلان او هرات ولایت کښې ولسونه پښتو لېسې او نصاب ته هڅول یاده ده وي په هرات کښې ۷۹ % ولس پښتانه دی خو د پښتو په دولتي مقاماتو کښې هیڅ ځای نشته ۶ ـ فاریاب ولایت کښې د غورزنګ د غړي له لوري ۸ جریبه ځمکه پښتو ښوونځي ته ډالۍ کول خو حکومت ښوونځي جوړولو ته چمتو نه دی ۷ ـ پر ګڼ شمېر سفارتونو نیوکې کول او پښتو مکتوبونو ته اړ اېستل ۸ ـ د پښتو نړیواله ورځ په مرکز کابل او بېلابېلو ولایاتو کښې لمانځل ۹ ـ د پښتنو اتلان لمانځل ۱۰ ـ د پښتو د چوپړیالو په د ږوند  په اړوند یادغونډې (سیمینار) جوړول  یاده دوي چې تېر کال هم د ژبژغورنې ملي غورځنګ د افغانستان د علومو په اکېډمي کابل کښې د پښتو د ستر مبارز او چوپړیال وزیر محمد ګل خان مهمند په اړوند یادغونډه (سیمینار) جوړکړی وو چې په زیات شمېر ادیبانو، تاریخ پوهانو او ولسي وګړو په کښې ګډون درلود ـ اوسنی محال ابوبکر ځلاند صیب د خپلو شخصي بوختیاوؤ له عمله د غورځنګ مشري صدام جلالزي ته وسپارله. جلالزی صیب یو تکړه مبارز ځوان دی  

لیکنه ـ عبدالکریم شېراني سهېلي پښتونخوا ژوب
