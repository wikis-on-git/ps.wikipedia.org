[[دوتنه:Safia-haleem.jpg|بټنوک|خبرياله ، لیکواله صفيه حلیم]]
''' صفيه حليم''' (۱۹۵۱ زېږدیز [[کال]] [[پېښور]]) د پښتو ژبې ليکواله، څېړونکې او ژباړونکې ده. 


== مخينه او کورنۍ ==
صفيه حليم په خټه مومنده په مومندو کې خلیل ټبر پورې اړه لري. دا په ۱۹۵۱ زېږدیز کال کې په پېښور کې زيږېدلې ده. د دې پلار عبدالحليم نومېږي. د آغلې صفیه حلیم پلار هم د پښتو ژبې ليکوال وو. د دې مشرې خور ذکيه حليم علي د پېښور راډيو لپاره پښتو ډرامې ليکلې او اوسمهال د [[پوهنتون]] استاده ده.

د صفيه حليم څانگه (مسلک) ښوونه او روزنه (روزنپوهنه) ده. په پښتو او انگرېزي ژبو کې د لیکوالۍ تر څنگ د بي بي سي پښتو څانگې راډيو ژورناليسټه پاتې شوې .د بي بي سي پښتو راډيو څانگې کې د خبرواترو په نوم خپرونې کوربنه وه او د بي بي سي د پښتو څانگې څخه وړاندې ښوونکې وه . اوسمهال تقاعد ده او برسېره پر کورناستۍ د خپلې انټرنېټي وېبپاڼې له لارې پښتو ژبې ته چوپړ کوي او يو شمېر څېړنیز، تاریخي، ادبي او ټولنیزه مالومات خپروي.  
== زده کړې == 
آغلې صفیه حلیم خپلې لومړنۍ او منځينۍ زده کړې په خپلې سیمې پېښور کې ترسره کړي همدارنگه یې لوړې زده کړې هم د پېښور له پوهنتون څخه د روزنپوهنې(ښوونې او روزنې)څانگې کې د لسانس تر کچې بشپړې کړي.د روزنپوهنې بریلیک برسېره یې دانگرېزي ژبې ادبياتو څانگې کې خپله ماسټري ترسره کړې او د [[سکاټلینډ|سکاټلینډ]] د [[اېډنبرا پوهنتون]] څخه يې د ژبپوهنې په برخه کې لا نورې لوړې زدکړې هم تر سره کړي دي. 

== دندې ==
د پوهنتون د سبق پر مهال صفيه حليم د پېښور راډيو سره اشنا وه او په پښتو څانگه کې يې د ميرمنو او ماشومانو لپاره خپرونې وړاندې کولې. ورسره يې د پېښور راډيو په ډرامو کې هم برخه اخيسته .په ۱۹۷۷م ز.کال کې دا د ښوونکې په توگه د پېښور پوهنتون په سیمې يوه ښوونځي کې چې نوم یې يونيورسټي پبلک سکول و په درس ورکولو بوخته شوه.په ۱۹۸۴م.ز کې د [[انگلستان]] د [[ناټينگهم]] په ښار کې د ښوونکو د روزنې په تکل يوه کورس ته واستول شوه، ورپسې يې هم مهاله په [[اسلام اباد]]، [[کراچي|کراچۍ]]او [[پېښور]] کې يې د استادانو د روزنې کوروسونه دايرول. دوه کاله وروسته يې د [[برټش کونسل]] لخوا يو بورس (سکالرشپ) تر لاسه کړ چې په [[اېډنبرا]] کې يې [[پوست گرېجويټ زده کړې]](نورې لامخکې زده کړې) تر سره کړې.له سبق څخه وروسته دا بيرته پېښور ته ولاړه او د زدکړې کار ته يې دوام ورکړ. هماغه مهال د مېرمن حلیم لومړی کتاب په انگلستان کې په انگرېزي ژبې چاپ شو چې د انگرېزي ژبې د ښوونکو لپاره د لار ښود درسونه ول. 
په ۱۹۸۷م.ز کال کې د لنډ وخت لپاره په [[لندن]]او پېښور کې د بي بي سي لپاره ځينې پروگرامونه جوړ کړل او دوه کاله وروسته يې د پروډيوسرې په توگه لندن کې دنده پېل کړه.  څو کاله وروسته یې د بي بي سي پښتو څانگې مشره وټاکل شوه . 
*'''لیکوالي، رسمي او څېړنیزې دندې'''
د ماشومتوب راهيسې صفيه حليم د خپلې کورنۍ سره د ليرې سفرونو کيسې پخپل قلم ليکلې چې څو يې د هغه وخت په مجلو کې هم چاپ شوي. کابل او هند ته په ۱۹۹۱م . زېږديز کال کې د سفرونو حال او پېښې يې په راډيوي پروگرامونو کې خپرې کړي. د دې په پښتو ژبې لومړی کتاب د " سند باد اووه سفرونه " نومېږي چې په  ۱۹۹۳م.زکال کې پېښور کې چاپ شو.د آغلې حلیم د رسمي سفرونو په لړ کې د [[اروپايي هېوادونه|اروپايي هېوادونو]] د [[تورکيې]] ،د [[آسيايي زمري|آسيايي]] او [[افريقايي هېوادونه|افريقايي هېوادونو]] څخه د [[ايران]]، [[چين]]، [[مصر]]، [[سوېلي افريقا|سوېلي افريقا]] همدارنگه د [[عربي هيوادونه|عربو هيوادونو]] ځينې يون ليکونه په بېلا بېلو مجلو کې هم خپاره کړي.

== د لیکوالې ادبي ، تاریخي ، او څېړنيزې لیکنې ==
# '''ادبي اثار''' 
صفيه حليم په پښتو ژبه لنډې کيسې او ناولونه کښلي چې په لړ کې يې د نړېوالو ادبياتو څخه هم څو [[کلاسيک ناولونه]] ژباړلي دي.د [[نړېوالې ولسي کيسې|نړېوالو ولسي کيسو]] ټولگه يې هم خپره شوې ده.  د ښکلي کتاب په نامۀ يې د نثرونو يوه ټولگه هم خپره شوې چې د لیکوالې پخپل لاس جوړ شوي انځورونه هم لري.
# '''څېړنيز او تاریخي اثار'''
په ۲۰۰۳ م.ز کال کې مېرمن حلیم د [[هند]] د پښتنو په اړه د څېړنو او پلټنو لپاره نوموړي هېواد ته ولاړه.  د آغلې د مالوماتو پر بنسټ د بي بي سي پښتو راډيويي خپرونو څخه وروسته هغې راټول کړي او دغه اثار يې د کتاب په بڼه وپسولل چې اوس د پينځو کتابونو په شاوخوا بازار ته راووتل.د ۲۰۰۴ م.ز څخه تر ۲۰۰۵ م.ز.کال پورې دا د ژورناليسټانو د يوې روزنيزې پروژې لپاره په افغانستان کې پاتې شوې.په يو کال کې د دې بيلا بيلو ولايتونو ته د سفر په لړ کې د افغانستان د هرې سیمې نوموتي او لرغونې ودانۍ وليدې او په ځانگړي توگه يې د نوموړو د تاريخ په اړه يې پلټنې پېل او وې لیکلې . دا هم د راډيويي خپرونو په بڼه خپاره شوي اثار دي چې د تاريخ او ژوند په نوم خپرونې په لړ کې خپرېدې . برسېره پر دې هغې په سوونو علمي او څېړنيز مقالې ليکلي دي چې په بيلا بېلو مجلو او ويبپاڼو کې خپرې شوي دي. 
== شخصي ژوند ==
صفيه حليم واده ده او خاوند يې ډاکټر عدلي الهواري نومېږي چې د [[اردن]] اوسيدونکی دی. 
== ټول چاپ شوي اثار == 
#  [[د سندباد اووه سفرونه]] (د ماشومانو ادبيات)ـ ۱۹۹۳م.زېږديز
#  [[نیمگړی انځور]] (لنډې کیسې)ـ ۱۹۹۹م. زېږديز
#  ښکلی کتاب (نثر)ـ ۲۰۰۱ م.زېږديز 
#  زبېښاک (ناول)ـ ۲۰۰۲ م.زېږديز
#  د ډيوې په غېږ کې (لنډې کیسې)ـ۲۰۰۳ م زېږديز
#  د نړۍ ولسي کیسې (نړېوال ادبيات)ـ ۲۰۰۵ م.زېږديز
#  د نړۍ ولسي کیسې (نړېوال ادبيات)ـ ۲۰۰۵ م.زېږديز
#  دنيا (ناول)ـ ۲۰۰۵م.زېږديز
#  ښايست (لنډې کیسې) ـ ۲۰۰۷م.زېږديز 
#  [[بهوپال د هندوستان پښتانه]] (څېړنیز)۲۰۰۸ م.زېږديز
#  د هندوستان پښتانه (مالير کوټله) (څېړنيز) ـ ۲۰۰۹م.زېږديز
#  هندوستان پښتانه (بهوپال) (څېړنیز)۲۰۰۸ م.زېږديز
#  د هندوستان پښتانه (مالير کوټله) (څېړنيز) ـ ۲۰۰۹م.زېږديز
#  د هندوستان پښتانه (بهار) (څېړنيز) ـ  ۲۰۱۰ م.زېږديز
#  د هندوستان پښتانه (بهار) (څېړنيز) ـ  ۲۰۱۰ م.زېږديز
#  د هندوستان پښتانه (باره بستي) (څېړنیز) ـ ۲۰۱۱م.زېږديز
#  ژورنالیزم (پوهنیز)ـ چاپکال ـ ۲۰۱۳م.زېږديز
#  سواستو (ناول) ـ ۲۰۱۳ م.زېږديز 
#  د هندوستان پښتانه ( روهېلکهنډ) ( څېړنيز) ۲۰۱۴ م.زېږديز

== ناچاپ اثار ==
#  دوه کتابونه ( لنډې کيسې)
#  ټېپو سلطان او شاه زمان (تاريخ)
#  عجب خان اپريدی (تاريخ)
#  دويم زبېښاک ( ناول)
#  د افغانستان لرغونی تاريخ (څېړنه)

== ستاينیزې ==
نوموړې د گڼو نړېوالو روزنيزو او ښوونیزو مرکزونو لخوا په ستاینیزو او نېکو پېرزوینو ستایل شوې . 

== سرچينې == 
* [http://www.safiahaleem.com د صفيه حليم ځانگړې وېبپاڼه]


[[وېشنيزه: نړېوال لیکوالان]]
[[وېشنيزه: پښتنې څېړونکې]]
[[وېشنيزه: پښتنې شاعرانې]]
[[وېشنيزه:پښتنې ليکوالې]]
[[وېشنيزه: پښتنې تاریخ لیکونکې]]
