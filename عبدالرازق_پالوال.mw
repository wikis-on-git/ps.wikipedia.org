'''عبدالرازق پالوال''' (۱۳۱۷ لېږديز لمریز [[کال]]، [[کندهار]]) د [[افغانستان]] يو پښتو ژبی [[ليکوال]]، [[څېړونکی]] او د [[کابل پوهنتون]] ښووند (استاد) دی. 

==مخينه==  
ډاکټرعبدالرازق پالوال د حاجي عبدالخالق زوی، پر کال ۱۳۱۷ ل ل کال د کندهار ښار په کاکړو کوڅه کې زېږېدلی او ډېر وخت يې په بامیزو کوڅه کي تېر کړی دی. په ۸ کلنۍ کې د حاجي [[ميرويس هوتک]] نیکه په لېسه کې شامل شوی دی. 

پالوال پر ۱۳۳۷ ل ل کال په لومړۍ نومره له یادې لېسې څخه فارغ او یو کال وروسته پر ۱۳۳۸ ل ل د کانکور ارموینې د ورکولو په پايله کې د کابل پوهنتون د ادبیاتو او بشري علومو په پوهنځي کې شامل شو. نوموړي پر ۱۳۴۲ ل ل کال دغه پوهنځی هم په لومړۍ درجه پای ته ورساوه او همدلته د بشرپوهنې د ښووند (استاد) په توگه وگومارل شو. 

استاد پالوال د کابل پوهنتون له خوا [[امریکا]] ته د لوړو زده کړو لپاره ولیږل شو. هلته يې د امریکا متحده ایالاتو په اريزونا پوهنتون کې د بشرپوهنې په څانگه کې لوړې زده کړې پای ته ورسولې، دوکتورا يې واخيسته، خپل هېواد ته راستون شو او په کابل پوهنتون کې یې د زده کړیالو روزني ته پاينه (ادامه) ورکړه. 
==دندې== 

ډاکټر عبدالرازق پالوال د زده کړيالو د  تدریس تر څنگ د کابل او [[سویس]] پوهنتونونو د یو [[تړون]] له مخې د سویس هېواد له خوا د افغانستان د ژبو د یو اطلس جوړولو لپاره په [[بدخشان]] او د هېواد په یو شمیر نورو ولایتونو کې یو شمېر ژبې لکه [[بلوڅي]]، [[پشه يې]]، [[شوغني]] ،[[سنیچي]]، [[مونجي]] او [[پراچي]] ثبت کړې. 

پالوال د ۱۳۵۸ ل کال په نیمايي کې له افغانستانه ووت او د [[جرمني]] هېواد په ایډلبورگ کې يې تر ۱۵ کاله زیات وخت تیر کړ. نوموړی استاد وروسته د [[پاکستان]] د بلوچستان د کډوالو په پنډغالي (سرخاب) کې له خپلې کډوالې کورنۍ سرپرستي پر غاړه واخیسته او په افغانستان کې د مخکني [[هېوادمشر]] [[حامد کرزی|حامد کرزي]] په مشرۍ د نوي ادارې تر فعالیدو وروسته کندهار ته راغی او هلته يې یو وار بیا د خپل هېواد په غېږ کې لیکوالۍ ته لستوڼي راپورته کړل. 

د پالوال صاحب ډېری مقالې په [[طلوع افغان]] [[ورځپاڼه]]، کندهار مجله کې، په کابل او له هېواده د باندې په انگلیسي او جرموني ژبو هم خپرې شوې دي. 

==د پالوال په اړه د پوهانو الواکوانه== 

پالوال په [[ژبپوهنه]] کې د پراخې مطالعې څښتن دی او له پوهنځي څخه تر فارغېدو وروسته يې له ښاغلو پوهاند دوکتور [[مجاور احمد زيار]] او [[بايزيد اڅک]] سره يوځای په هغه پروژه کې کارنده برخه اخيستې وه چې د [[يونسکو]] له خوا د افغانستان د ژبو د اطلس جوړولو په پار جوړه شوې وه. ارواښاد پوهاند ډاکټر [[محمد رحيم الهام]] ليکي چي «دې ډلې د [[افغانستان]] د رواو بانډو ته مخه وکړه او د گړدودپوهنې د څېړندود له علمي اصولو سره سم په ډېرو ناخوالو شرايطو کې د آرياني ژبو د گړدودونو په ثبتولو لگيا شول او د ژبني گړدوديز اطلس د تدوين لپاره يې ښايسته ښه مواد ثبت کړل .<ref>الف)وگ :  

 دپوهانددوکتورمجاوراحمدزيارد( پښتواوپښتانه دژبپوهنې په رڼاکې ) کتاب ته د پوهاندډاکترمحمدرحيم الهام سريزه ـــ دويم مخ ـــ د١٣٧٩ کال چاپ .</ref>

پوهانددوکتورزيارصاحب په دغه ټيم کي دپالوال صاحب رول ته ډېر اهميت ورکوي اوخپل ” تکړه ملگری” ئې بولي (٢ب) . دغه رازپه ژبپو هنه کي هم دپالوال استعداد مني اووايي چي ترانترو پالو جۍ و “ژبپوهني ته ډېرتيارو ” اوداچي هغه (پالوال) دژبپوهني لار پرېښوده او انترو پا لوجي اواتنولوجي ته ئې مخه کړه ، افسوس کوي.<ref>زيار(دوکتور) ـــ مجاوراحمدـــ پښتوپښويه ـــ ١١مخ (سريزه) ـــ دريم چاپ ـــ ٢٠٠٥ع .</ref>

علامه رشاد(رح) ليکلي دي چي دپښتوــ جاپاني قاموس ليکوال اود جاپان دشيمونوسکي نومي بندرپه پوهنتون کي استادښاغلی نواتا تېڅوسن وايي ” زمادپښتوژبي استادښاغلی عبدالرازق پالوال دی .<ref>وگ : ښکلامجله ـــ ٤کال ـــ ٣ گڼه ـــ له پوهاندزيارصاحب سره مرکه ـــ ٥٤ مخ ـــ ١٣٨٤ ل کال</ref>

ډاکټرپالوال د (پښتومصدر) په نامه يونوښتگراثر کښلئ دئ چي په ١٣٥٠ ش کال دوږمې مجلې پرځای دژبواوادبياتوپوهنځي له خواچاپ سوی دئ . ده ددغه کتاب ترليکلووړاندي ئې يوازي پرژبه باندي ديارلس درنې تحقيقي مقالې کښلي وې . پرهيوادباندي دثوردسرې فاجعې تر نازلېدلووروسته ، ډاکټرپالوال جرمني ته مهاجرسو اود مهاجرت په شپوکي ئې پرپښتوژبه باندي يولړليکني په ډېوه مجله خپرې سوي دي .دی په ١٩٩٧ع کال بيرته وطن ته ستون سو او اوس په کندهارکي اوسي .

ډاکټرپالوال د ( معياري پښتو)کتاب دکښلوانگېزه داسي بيانوي :

” کله چي به مي ورځپاڼه ، مجله ياکتاب لووست ، غلطيؤبه ئې زهيرولم . ياکله چي به مي دراديوگانؤ خپروني اورېدلې ، نودويندويانؤ غلطيؤ به ئې ځورولم . لکه پخوااوس هم کله چي دپښتو په اورېدني اولوستني بوخت سم ، پېښه بياهم هغسي وي . په راديو او کتاب ياورځپاڼه کښي هرڅوک خپله ځايي وگړيزه لهجه وايي ياليکي ، ياله ځانه څخه نورڅه وايي، اوهغه هم سم اوصحيح بولي . دغه کسان نه په ژبپوهنه پوهېږي اونه ئې دپښتوگرامرزده کړئ دئ ،البته ځينوبه لوستلئ وي . له ليکني اوږغېدني څخه ئې داسي څرگندېږي لکه دځينوکسانوچي دي پښتو مورنئ ژبه لاهم نه وي ، يادي په فارسي محيط کښي لؤی سوي وي . دوی چي هرڅه وويل ياوليکل ، نورمشران ئې ړوندتقليدکوي اوددوی کشران اؤمه ځوانان بياد دواړؤ ړوندتقليدکوي . نوهغه تقليدسالاران اودغه ئې تابعين دي .

ددغسي کسانودفهم له پاره مي داپرځان لازمه وبلله چي ترممکنه حده پوري پرپښتوباندي يوه مقايسوي ليکنه وکم ، اودغه ليکنه بايد داصولوپراساس باندي وي … که نه گانه دفهم خاوندان زماله ليکني سره لږډېرمخالفت ولري ، له هغؤی څخه زماهيله داده چي خپل انتقاد، اعتراض ، اونظربه زمااوهم نورؤ لوستؤنکؤ دسمون په نيامت چيري چاپ کي اويوه کاپي ئې وماته هم راولېږي يالږترلږه ئې څرک په لاس راکي، ياخپل نظرپه ليکلې توگه راورسوي ، زء به ئې مننه کوم .<ref>پښتوڅېړني ـــ دوهم ټوک ـــ دوهمه برخه ــــ د پښتو، جاپاني قاموس په باب داکاډميسن عبدالشکوررشادمقاله ـــ ٤ مخ ــــ ١٣٦٧ ش ـــ کابل</ref>

ډاکټرپالوال دکتاب په سرکي دژبي پرپيدايښت ، منشاء اووده باندي ږغېدلی دئ اوله پښتنوسره ئې دسامي نژادداشخاصودگډون مسئله منلې ده خوپه دې لړکي ئې دپښتوژبي ساميت نه دئ منلئ او دا نظريه ئې ،چي پښتوسامي ژبه ده ، ردکړې ده (٤١مخ) .

دکتاب ليکدودله اوسني مروج ليکدودسره توپيرلري .په لومړي وار لوستلوکي به ښايي زماپه شان هرلوستونکی ستونزي ور سره ولري .
دپښتوژبي دليکدوددسمولواودمعياري ليکني له پاره هڅي که په معاصره زمانه کي څېړو، ترټولووړاندي دارواښادعلامه حبيبي هڅي دچامخ ته درېږي . علامه مرحوم دطلوع افغان اخباردچلولوپروخت يو

لړاکاډيميکي هڅي پيل کړې چي په هغوکي ئې داملايي يووالي له پاره کارهم شامل و. په طلوع افغان کي په دغوراپيل سووهڅوکي له علامه حبيبي سره ارواښادمولاناقيام الدين خادم ، ارواښادحاجي ولي محمدمخلص ، ارواښادمحمدگل نوري اوارواښادعبداللطيف هوتک هم ملگري ول . ددې هڅوپه تعقيب دکابل پښتوټولني هم دژبي دليکدوداومعيارپه باب هلي ځلي کړي دي اودلروبرپښتنو ليکوالو گډتلاښ ته ئې زمينه برابره کړې ده . دپښتوټولني هڅي که څه هم ناکافي بلل سوي دي ، خوپخپل وخت کي دستايني وړدي . ورپسې دکابل پوهنتون دادبياتوپوهنځي دهغوځوانواستادانوله خوا، چي په خارج کي ئې نوي ژبني اکاډميک تحصيلات سرته رسولي وه د پښتوژبي د کره کېدني خوځښت راپيل سوچي په هغوکي ارواښاد پوهاند ډاکټر محمد رحيم الهام،ارواښادحبيب الله تږی، ارواښاد پوهندوی نور احمدشاکر، پوهانددوکتورمجاوراحمد زيار، ډاکټر عبدالرازق پالوال ،استاد بايزيد اڅک اونورو برخه اخيستې وه . په دوی کي پوهاند دوکتور زيار صاحب هم د کار دحجم په لحاظ اوهم دې چاري ته دخپل ټول ژونددوقف کولوله امله تر نوروزيات کارکړی دئ . پوهاند زيار صاحب ته خپلوگوندي اوسياسي اړيکو دومره پراخه زمينه برابره کړه چي تر ها ورواستادانوډېروړاندي ولاړسي ځکه هغوی په سياسي لحاظ مغضوب واقع سوي وه ، ځيني له هيواده وتلوته مجبورسوي وه او هغوی چي پاته وه هم چامخي ته نه پرېښوول . له همدې امله دژبي دکره کولوکارته يوازي ډاکټرصاحب زياراوږه ورکړه . وروسته څرگنده سوه ، چي ددې خوځښت په پيل کي چي کومو کسانوله دې بهېرسره لاس يوکړی و ، دهغي لاري په پاللوکي ستونزي وموندلې ، چي اوس دمعياري ليکنۍ پښتوپه نامه پرخلکو تحميل کېږي .پښتانه ليکوال ددې بهېرله ځينواړخونوسره بشپړتوافق نه لري

اودبې مېروزه نوو لغتونودجوړولواورواجولوله اوله لهجوڅخه د لغاتودنه اخيستلوله اړخ سره ئې زه هم جوړنه يم اوبېرېږم چي دغه رازپښتوگاني چي اوس ئې د رواجولوهڅي رواني دي ، خدای مه کړه له پښتنوسره دخپلي ژبي د پردۍ کولوپرلوريوه هڅه نه سي . له بده مرغه دپردي کېدلودغه عمليه دتکوين په حال کي ده .

دډاکټرپالوال دغه نوی کتاب ( معياري پښتو) دژبي دکره کولوپه برخه کي يوه نوې هڅه ده چي په ډېروبرخوکي ئې سپارښتني دپاملرني وړدي .

استادپالوال پرژبه باندي دږغېدلوحق هرچاته ورکوي اوپه هغوکي بيادلغت جوړولواوپه ژبه کي دنوروبدلونونوراوستلوواک هغه چاته ورکوي چي صلاحيت ئې لري اوصلاحيت بياپه لايسنس درلودلو پوري نه تړي بلکي په استعدادپوري ئې تړي . دده په نظرپرژبه باندي د ږغېدلوحق دهرمستعدويونکي طبيعي حق دئ . دی ليکي :

” صلاحيت دچلندي ايکئ په توگه دوه مخه لري . يومخ ئې وگړيزيا عاميانه دئ . بل مخ ئې مسلکي اوماهرانه دئ . په دغؤ دواړؤ خواؤ کښي ئې دصلاحيت خاوندهغه څوک دئ چي استعدادئې لري . دغه استعدادهرڅوک نه لري . په وگړوکښي هم هره مړه ياژوندئ ژبه هغه چا جوړه کړې ده چي دؤی ئې استعدادلارء . مستعدشپانه دشپونتياپه خواکښي لغاتؤنه جوړ کړي دي ؛ مستعدکرهڼگردکرهڼي دکاراو آلاتو په اړوندلغاتؤنه جوړکړي دي ؛ مستعد ورهڼگر د ورهڼي (صنعت) په چارؤ کښي دوسايلؤ اواستعمال په اړوندلغاتؤنه جوړکړي دي … ٌ (٦) . خودی دلته يوه خوراتريخ واقعيت ته اشاره کوي اوداستادنوميالي له خولې ليکي چي ٌ که ژبه خرابوئ نوئې (دژبي) وډاکټرانوته وروسپارئ … ” او ورپسې زياتوي ” … يوسړی ،هرڅوک چي به وي ، دادځان وظيفه نه وگرځوي چي بل کار څه مه کوه ، بل لادشپې اوورځي لغاتونه جوړوه …. ”.<ref>هماغه اثرـــ ٢٣٩مخ</ref> دی وايي چي ” دوگړؤژبه د پوهانؤترژبي ډېره منظمه اوله اصولوسره سمه وي . وگړي ، که دژبي دپوهانؤ تقليدنه وکي ، له دوی څخه خپله ژبه نه خوارېږي . داځکه چي وگړي دژبي په وده او پراختيا کښي له طبيعي اجتماعي انتخاب څخه کاراخلي … “.<ref>هماغه اثرـــ٨٩مخ</ref>
ډاکټرپالوال سره له دې چي په ژبه کي دنوولغاتو جوړول لازم گڼي اووايي چي ژبه همېشه په تطورکي وي او که دچاخوښه وي که نه ، زاړه لغتونه مري او نوي ئې ځای نيسي ، خو پر څنگ ئې ټينگارکوي چي ” … ژبه بايدله خپلؤخلگؤ څخه پرءدئ نه کړه سي ، بل لادنورؤ له پاره هم خوندوره ، جذابه اوعام فهمه کړه سي … ” (٩) . دنوولغاتود جوړولوپه برخه کي سپارښتنه کوي چي ” … لؤمړی لغات دگرامري او ادبي اړخؤنؤله پلوه وڅېړل سي بيادي ئې دکاروءني اواستعمال اجازه ورکړه سي . خودغه استعمال به ئې هم اختياري وي ، نه جبري .<ref>هماغه اثرـــ ٢٣٧ ، ٢٣٨مخونه</ref> دی ددغه کارله پاره ديوې ځانگړي مجلې وړانديزکوي چي په خاص ډول ژبني مسايل وڅېړي . ډاکټرپالوال پخپله هم دلغاتوپه جوړولوکي برخه اخلي خوخپلي جوړوني قرآني احکام نه بولي اوحاضردئ چي دنورو نظرونه ولولي . دی په پښتوکي له پرديودخيلولغتوسره ډېرسالم چلند کوي او داځکه چي دنوروژبواغېزه پرخپله ژبه باندي اودخپلي دا پر نورو باندي يوه طبيعي پېښه گڼي .دی ليکي چي ” که دبلي ژبي سم او اجوت لغت وي ، اوهغه په پښتوکښي عموميت مؤندلی وي لکه غم ، وخت ، کيميا، بيالوجي، فزيک ، تليفون ، تلويزيون اونورداسي، نو هرومرونې نه ده چي يادغسي لغاتونه ترجمه کړل سي ، يانورورته جوړ کړل سي . ځکه چي په ژبي کښي ئې ځای نيولئ او خلگ په پوهېږي …. ولي په هره توگه ،په لاسي توگه سره وهرڅه ته لغت جوړول وژبي ته گټورکارنه دئ . که به ئې زء کوم غلط کارکوم ، که به ئې نورکوي ، ښه کارنه کوي. ډېرښايي چي دغسي نوي لغاتؤنه دي بل کله دژبي په تاوان تمام سي .<ref>هماغه اثرـــ٢٤٣مخ</ref>

==چاپ شوي نښیرونه يې== 

۱- د پښتنو نوی او پخوانی تاریخ (لومړی ټوک، په انگلیسي ژبه او د ويم ټوک په پښتو ژبه). 

۲- د پښتو نوی مصدر.  

۳- د شاه مقصود زیارت او د هغه تاریخي ارزښت.  

۴- د کالام تاریخ (له انگلیسي څخه ژباړه).  

۵- معیاري پښتو.  

۶- موږ محوه کیږو.  

۷- وگړي دوزخیان دي، سړیان لا هم. 

  



==سرچینې== 

۱- https://www.dw.com/ps/%D8%AF-%DA%98%D9%88%D9%86%D8%AF-%D9%BE%D9%87-%D8%AA%DB%8C%D8%A7%D8%B1%D9%88-%DA%A9%D9%8A-%DB%8C%D9%88-%D9%84%D9%87-%D9%BE%D8%A7%D9%85%D9%87-%D9%84%D9%88%DB%90%D8%AF%D9%84%DB%8C-%DA%98%D8%A8%D9%BE%D9%88%D9%87-%D8%A7%D9%88-%D8%A8%D8%B4%D8%B1%D9%BE%D9%88%D9%87/a-52351199 



[[وېشنيزه:د پوهنتون استادان]]
