مارکسیزم (Marxism)

مارکسیزم چې د کارل مارکس له نامه څخه اخیستل شوی د سوشلیزم او کمونیزم د سیاسي مکتبونو علمي بنسټ دی. 
ماکسیزم د انسان د تاریخي او ټولنیز ژوند د بدلون د څرنګوالي په اړه او دغه راز په هغو د واکمنو قانونونو په اړه اړه بنسټیزه نظریه ده، چې د جرمن اقتصاد پوه او ټولنپیژاند کارل مارکس او د هغه د نږدې همفکر او ملګري فریدریش انګلس لخوا مطرح شوې دي.  
مارکس په خپلو بېلابېلو آثارو کې له له مانفیست کمونیست څخه نیولې تر کپیټل پورې چې د مارکس په اړه ورته پکې اشاره شوې د نړۍ بدلونونه ټول د مټریالیزم یا مادي فلسفې له مخې بیان کړي. مارکس د وسایلو بشپړاوی او لدې وسایلو څخه کار اخیستل او تملک یې د ټولنیزو بدلونونو بنسټ ګڼي او د بشر تاریخ د طبقاتي جګړو او د ظالم او مظلوم او زبیښاک کوونکي او زبېښل کېدونکي تر منځ په جګړه کې جاجوي. 
مارکس باور درلود چې د پانګوالۍ د نظام ورځ تر بلې زیاتېدونکی فشار به تر فشار لاندې پاړکی سرغړونې ته اړ باسي او بالاخره به د کمونیزم د ایډیال ټولنې لپاره لاره هوارېږي.  
د مارکسیزم د اصولو په تشریح کې مارکس او انګلس په یواځې سر زرګونه مخونه کتابونه لیکلي او دغه راز د هغو په شرح کې هم سلګونه کتابونه چاپ او خپاره شوي دي خو په لنډو ټکو کې ویلای شو چې مارکسستي تفکر څو بنسټونه لري. 
لومړی اقتصاد د تاریخ د مسیر ټاکونکی دی، تاریخ یواځې د طبقاتي جګړو او د اقتصادي ګټو پر سر د ډلو تر منځ په مبارزو ډک دی او دا جګړې په پای کې یواځې د کارګرې طبقې یا پرولتاریا په بریا تمامیږي. 
دوهم دا چې دولتونه د واکمنې طبقې د ګټو له تامین پرته بل رول نلري او په پانګوالو ټولنو کې دولت د پانګوالو د ګټو ساتنه کوي او له کارګرې طبقې څخه کار ایستل کېږي او زبېښل کېږي خو دا هم په بدلون محکوم دی او بالاخره به له نظم وروسته د کمونیزم ایډیال ټولنه رامنځته کېږي او دولت پکې له منځه ځي. 
درېیم دا چې د پانګوالۍ نظام یواځې د انقلاب او زور له لارې بدلېدلای شي، مارکس د پانګوالۍ د نظام بدلون او د ټولنې بنسټیز بدلون له سوله ییزې لارې ردوي او مانفیست کمونست د پانګوالۍ پر ضد د پاڅون لپاره کارګرې طبقې ته ښکاره بلنه ورکوي. 
پدې عمده درې ګونو اصولو سربېره مارکس او انګلس په خپلو ګڼو آثارو کې د مارکسیزم فلسفي بنسټ چې په دیالکتیک مټریالیزم (Dialectical Materialism)  تکیه لري تشریح کوي او د مادي فلسفې له نظره د تاریخ (تاریخي مټریالیزم (Historical Materialism) ) په تحلیل او تجزیې سره بشپړوي. 
دیالکتیک مټریالیزم په حقیقت کې د دیالکتیک منطق له لارې د مادې د اصالت د زبادولو هڅه ده یعنې پدې معنی چې دز(these) او انتی دز (Anti-these) یو بل ته په تعارض کې پرېښودل کېږي، د بېلګې په توګه د روح د شتون او نه شتون دلایل چې په پای کې ترې خپله پایله تر لاسه کېږي چې هغې ته په اصطلاح کې دیالکتیک سن دز (synthese) ویل کېږي. دیالکتیک مټریالیزم یو الحادي مکتب دی چې د هر ډول ماورا‌ء الطبیعه ځواک شتون نه مني.
