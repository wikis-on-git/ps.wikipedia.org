مارکسیزم (Marxism) چې د کارل مارکس له نامه څخه اخیستل شوی د سوشلیزم او کمونیزم د سیاسي مکتبونو علمي بنسټ دی. 
مارکسیزم د انسان د تاریخي او ټولنیز ژوند د بدلون د څرنگوالي په اړه او دغه راز په هغو د واکمنو قانونونو په اړه اړه بنسټیزه نظریه ده، چې د جرمن اقتصاد پوه او ټولنپیژاند [[کارل مارکس]] او د هغه د نږدې همفکر او ملگري فریدریش انگلس لخوا مطرح شوې دي.  
مارکس په خپلو بېلابېلو آثارو کې له له مانفیست کمونیست څخه نیولې تر کپیټل پورې چې د مارکس په اړه ورته پکې اشاره شوې د نړۍ بدلونونه ټول د مټریالیزم یا مادي فلسفې له مخې بیان کړي. مارکس د وسایلو بشپړاوی او لدې وسایلو څخه کار اخیستل او تملک یې د ټولنیزو بدلونونو بنسټ گڼي او د بشر تاریخ د طبقاتي جگړو او د ظالم او مظلوم او زبیښاک کوونکي او زبېښل کېدونکي تر منځ په جگړه کې جاجوي. 
مارکس باور درلود چې د پانگوالۍ د نظام ورځ تر بلې زیاتېدونکی فشار به تر فشار لاندې پاړکی سرغړونې ته اړ باسي او بالاخره به د کمونیزم د ایډیال ټولنې لپاره لاره هوارېږي.  
د مارکسیزم د اصولو په تشریح کې مارکس او انگلس په یواځې سر زرگونه مخونه کتابونه لیکلي او دغه راز د هغو په شرح کې هم سلگونه کتابونه چاپ او خپاره شوي دي خو په لنډو ټکو کې ویلای شو چې مارکسستي تفکر څو بنسټونه لري. 
لومړی اقتصاد د تاریخ د مسیر ټاکونکی دی، تاریخ یواځې د طبقاتي جگړو او د اقتصادي گټو پر سر د ډلو تر منځ په مبارزو ډک دی او دا جگړې په پای کې یواځې د کارگرې طبقې یا پرولتاریا په بریا تمامیږي. 
دوهم دا چې دولتونه د واکمنې طبقې د گټو له تامین پرته بل رول نلري او په پانگوالو ټولنو کې دولت د پانگوالو د گټو ساتنه کوي او له کارگرې طبقې څخه کار ایستل کېږي او زبېښل کېږي خو دا هم په بدلون محکوم دی او بالاخره به له نظم وروسته د کمونیزم ایډیال ټولنه رامنځته کېږي او دولت پکې له منځه ځي. 
درېیم دا چې د پانگوالۍ نظام یواځې د انقلاب او زور له لارې بدلېدلای شي، مارکس د پانگوالۍ د نظام بدلون او د ټولنې بنسټیز بدلون له سوله ییزې لارې ردوي او مانفیست کمونست د پانگوالۍ پر ضد د پاڅون لپاره کارگرې طبقې ته ښکاره بلنه ورکوي. 
پدې عمده درې گونو اصولو سربېره مارکس او انگلس په خپلو گڼو آثارو کې د مارکسیزم فلسفي بنسټ چې په دیالکتیک مټریالیزم (Dialectical Materialism)  تکیه لري تشریح کوي او د مادي فلسفې له نظره د تاریخ (تاریخي مټریالیزم (Historical Materialism) ) په تحلیل او تجزیې سره بشپړوي. 
دیالکتیک مټریالیزم په حقیقت کې د دیالکتیک منطق له لارې د مادې د اصالت د زبادولو هڅه ده یعنې پدې معنی چې دز(these) او انتی دز (Anti-these) یو بل ته په تعارض کې پرېښودل کېږي، د بېلگې په توگه د روح د شتون او نه شتون دلایل چې په پای کې ترې خپله پایله تر لاسه کېږي چې هغې ته په اصطلاح کې دیالکتیک سن دز (synthese) ویل کېږي. دیالکتیک مټریالیزم یو الحادي مکتب دی چې د هر ډول ماورا‌ء الطبیعه ځواک شتون نه مني.
