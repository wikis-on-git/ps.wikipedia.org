دغه لوى مبارز اونامتومجاهدالحاج مولوي نصرالله (منصور) دالحاج غلام محمدخان زوى چې په (١٩٤٠) ميلادي کال کې دپکتياولايت دزرمت ولسوالي دسهاکوپه هيبت خېلو نومي کلي کې په يوه دينداره کورنۍ کې زيږېدلى ؤ، چې دموراوپلار لخوا دفضل الرحمن په نوم سره ونومول شو .

لـومـړنۍ زده کـړې:

خداى بخښلي شهيدمنصورصاحب لومړنۍ زده کړې دخپل کلي له ملاامام څخه پيل اوورسره دسهاکوپه ابتدائي ښوونځي کې شامل شو،دنوموړي ممتاز ذهانت، پوهه اوځانګړې زيرکتياوه چې  په ډېره کمه موده کې يې لومړنۍ زده کړې سرته ورسولې،ابتدائي مروجه فنون اوديني علوم يې دزرمت ،پکتيا،وردګواوپغمان دنوميالواومشهوروجيدوعلماء کراموڅخه حاصل کړل.

عـالـي تـحـصـيـلات اوفـراغـت:

د(١٣٤٢) هجري لمريزکال په پيل کې مرحوم شهيدمنصورصاحب دلوړو زده کړو اوعالي تحصيلاتو په موخه په غزني کې دنورالمدارس عالي جامعې ته شامل شو ( ديادونې وړده  چې هغه وخت دټول افغانستان په سطحه  دديني زده کړودغه يواځنى لوى مرکزؤ چې له ليري – ليري څخه به ورته دعلمي تندي ماتولواوعلومودزده کولوله پاره په ګڼ شمېرکې زده کوونکي راتلل ).

مرحوم منصور صاحب دپنځوکلونو په موده کې دفقه،اصول،عقائد،کلام، منطق،تصوف اوورسره نورعلوم دتفسير اوحديثو وروستنۍ دوره (لويه دوره) په پوره برياليتوب سرته ورسوله اود(١٣٤٦) هجري لمريزکال دلړم په مياشت کې دنورالمدارس عالي جامعې څخه دليسانس معادل لومړۍ درجه دفراغت سندپه پوره برياليتوب  سره ترلاسه کړ اودهيواد دمشهورو علماء کرامو ،لکه دلاغرو اخندزاده،دکندرو مولوي صاحب اودکوهي مولوي صاحب ، له خوا ورته دفضيلت وياړ ور په سرشو.

روحـاني تـربــيـه اوتـړون ( تـصـوف ):

شهيدمنصور صاحب ( رحمه الله )  دتحصيل اوزده کړې سره – سره دهيواد دسترې روحاني کورنۍ اونقشبنديې طريقه له لوى مخکښ جناب ضياء المشائخ محمد ابراهيم مجددي په لارښوونه ددې طريقې دوظائفو اواذکار پوره اهتمام سره سرته رسولې اوتقريبا ټول وظائف يې پاى ته رسولي و.

درس اوتـدريس:

  له فراغت نه وروسته يې په خپل کلي ( سهاکو- هيبت خيلو )کې په درس ، تدريس اودعوت پيل وکړاودده دنيکواخلاقواوښه زکاوت له برکته ګڼ شمېر شاګردان دهيواد له بيلا بيلو سيمو نه ورته راغلل .

اسـلامي دعـوت اوسيـاسي فـعـالـيـتـونـه:

په (١٣٤٥) هجري لمريزکال کې کله چې دجناب حضرت محمداسماعيل مجددي په مشري دخدام الفرقان دعالي جمعيت تنظيم تاسيس شواوپه فعاليت يې پيل وکړ؛ نومرحوم منصورصاحب دخدام الفرقان په تاسيس اودهغه دديني اهدافو اوموخوپه تطبيق کې پوره- پوره ونډه درلوده. دخپلوملګرو په مرسته دکمونستانو اوددين ددښمنانوپرضدخپل فعاليت پيل اومنظمې هلې ځلې يې په کارواچولې اوله درس اوتدريس سره – سره يې طالبانوته له کمونيزم  سره دسياسي مبارزې، لساني اوعملي جهاد درس هم ورکاوو،دقرباني جذبه به يې پکې راپاروله اود خدام الفرقان دتنظيم له اهدافو به يې خبرول.

 له علما‌‌ء کراموسره به يې ددې موضوع په هکله بيا،بياملاقاتونه کول له مشرانوڅخه به يې دعاګانې اومشورې غوښتلې اوکشران به يې خدمت ته اماده کول،دليسواوپوهنتونونوپه شاګردانو پسې به ګرزيده ترڅويې دعقايدوڅارنه وکړي ،داسلام له زرينواحکامواودهغوى له ښيګڼويې خبرکړي، دکمونيزم اونورو کفري اهداف عناصروورته په ګوته کړي، له کمونستانو اونوروسيکولري عناصرو سره به يې ډېرې مناظرې کولې اوقناعت بخشه دلايل به يې ورته ويل.

داهغه وخت ؤ چې کمونستانو دافغانستان په مکتبونو،تعليمي اوښوونيزو مرکزونواوزياتره دولتي اداروکې ځالې جوړې کړې اوبچي يې پکې زيږولي وو.

هـجـرت:

د(١٣٥٢) هجري لمريزکال څه وخت چې دکمونستانو په مرسته دداؤدخان کودتارامنځته شوه نوکمونستانو اودهغوى ګوداګيانودمبارزوعلماوو،روحانيونو اومؤمنوزلميانونيول،ترورکول اوبندي کول پيل کړل ؛نوشهيدمنصورصاحب ( رحمه الله ) هم دهجرت اوجهادله پاره دتياري نيولواومقدمې جوړولوپه موخه خپل تدريسي اودجهادي روزنې مرکزدزرمت له منځ څخه دغرونولمني شاهي کوټ ته انتقال کړل چې وروسته دمخکني جهادپه (١٤) کلن دورکې دمجاهدينوعمومي مرکزشو.

ديادونې وړده کله چې يوځل بيازمونږپرپاکه خاوره دامريکايانواوددوى دانډيوالانو لخويرغل وشو؛نوترټولودمخه ددوى پرخلاف دنوموړي مرکز(شاهي کوټ ) اوورسر ه څېرمه سيموکې اولنى ځمکنى جنګ دشهيدمنصورصاحب زوى اتل قومندان ملاسيف الرحمن منصورله خواپيل شو.

په (١٣٥٣) لمريزکال کې کله چې دکمونستانواوحکومتي ظالمانوله لوري دده دنيولواوبندي کولوپلان طرح اودنوموړي دنيولو له پاره شاهي کوټ ته عسکرواستول شول مرحوم منصور( رحمه الله ) اوکورنۍ يې دعسکروله رسيدو څخه څوشيبې وړاندې دګاونډي هېواد( پاکستان ) په لوري دغرونوله لارې په پياده مزل سره هجرت پيل کړاوپاکستان ته مهاجرشو اودميرانشاه په ښارکې يې استوګنه غوره کړه اوخپل ځان يې دجهادي روحيې  دلاپياوړتيا په منظورنصرالله منصور  ونوماوه.

دمجـاهـديـنـو تـربـيـه اوروزنـه:

شهيدمنصورصاحب په همدې  موده کې يوزيات شمېرځوانان دفکري اوعملي جهادله پاره وروزل،نوموړي به دجهادي دعوت اوتبليغ په موخه په پټه سره له ميرانشاه څخه دافغانستان دبيلابيلو ولايتونودورې کولې اوخلک به يې جهادته هڅول، که کومه وسله ،مهمات اويانور داړتياوړ توکي به په لاس ورتلل هغه به يې هم په بيلابيلو  ولايتونوکې مخلصواومؤمنومبارزو مجاهدينوته ورکول .

کله چې په (١٣٥٧) لمريزکال دغوايي د(٧) نېټې دکرغېړني کودتا له لارې دداؤدخان تخت نسکورشو اوملحدوکمونستانو دکابل تخت قبضه کړاودحکومت واکمنان شول نو دکمونستانو ناولى مخ راڅرګندشو،نودافغانستان څخه دغيورو مسلمانانودخپلې اسلامي دندې (جهاد) دلاښه پرمختګ لپاره عام هجرتونه پيل شول اوپه پاکستان اوايران کې ډېرافغانان  دمهاجرپه توګه ميشت شول؛ خوله بده مرغه ددې جهاد اوهجرت په جريان کې کفري غربيانو دافغانانوهدف ته دنه رسيدلو لپاره اوو(٧) تنظيمونوجوړ کړل چې دکفارو همدغه پلان تراوسه هم افغانان کړوې .

 نوشهيدمنصور صاحب اوملګرويې چې دعملي جهادله پاره يې لاله مخه ترډېره حده پورې تيارى اوامادګي درلوده، سمدستي  په افغانستان کې ډېر ځايه اوپه بيلابيلو سيمو اوولايتونوکې په کمونستانو اودکمونيزم په ځالوکفر ځپونکي ګذارونه اوبريدونه وکړل،پخپله شهيدمنصورصاحب له يوشمېرنورو ملګرو سره يوځاى دپکتياولايت دځدراڼومنطقې ته ورسېده اوله هغه ځاى څخه يې دجهاد عملي لړۍ نوره هم پياوړېکړه، ترڅوپه دې سره وکولاى شي چې دافغانستان په مرکزي ولايتونوکې له مجاهدينو څخه دکمونستانوفشارکم کړي، په دې لړۍ کې کله چې ملحدينودځدراڼوپه سيمه باندې فشاراوبمباري زياته کړه، په دې سره دهغه ځاى زياتره مخلص مجاهدين هم هجرت ته اړشول،نوشهيدمنصورصاحب هم  دجهاد اودعوت مرکزله پولي سره نيږدې درضا درې دميرک غره ته نقل کړاوهلته دلومړي ځل له پاره دجهاددنوي تاکتيک په موخه دزيرخانو(سمڅو) جوړول پيل اوله هغه ځايه يې په افغانستان له مجاهدينوسره ارتباطات اواړيکي ټينګولې.

 داهغه وخت و چې دافغانستان په زياتروبرخوکې ددښمن پرخلاف وسلوال جهادپيل شوى نوشهيدمنصورصاحب په همدې وخت کې يوځل بيادافغانستان دډېرو ولايتونودوره وکړه اوخلک يې جهادته چمتوکړل .

دکـفـرپه مقابـل کې جهـادي هـلوځـلو ته دتنظيم بڼه ورکول:

 په همدې کال يعنې (١٣٥٧) مرحوم مولويصاحب محمدنبي محمدي ، شهيدمولوى نصرالله منصور،مولوي عبدالستارصديقي،انجنيرحکمتيار اواستاد رباني اويوشمېرنوروجهادي مشرانواوقومندانانودمجاهدينودوحدت، دلا پياوړتيا اوجهادي هلوځلوته دتنظيم اوتنسيق په موخه صلاح او مشورې وشوې چې له ډېروزياتو مشورو څخه وروسته په پيښورکې دډېروعلماوو اومجاهدينو په ګډون دحرکت انقلاب اسلامي دتنظيم دبنسټ اېښودلو له پاره لاره هواره شوه چې مرحوم مولوي محمدنبي محمدي دنوموړي تنظيم اوجهادي خوځښت دآمرپه توګه غوره شواو ټول مجاهدين په يوه واحدتنظيم کې سره راټول شول،خوله بده مرغه دغه اتحاد څه موده وروسته داستاذرباني اوحکمتيارصاحب له خوا مات شو اوخپل ځانګړي تنظيمونه يې جوړکړل .

دمجاهدينو اوعلماء په قاطع اکثريت سره شهيدمولوي نصر الله منصور( رحمه الله ) دحرکت دمرستيال اودنداى حق دجريدي مسؤل چلونکى محترم مولوي عبدالستار صديقي دحرکت دمنشي په توګه غوره اومقرر شول، چې په دې سره دوى دحرکت دفعالولو، اړوند چارو دپرمخ بيولو اوجهادي اهدافولاس ته راوړلوپه لياره کې دهيڅ راز ممکنوهلو ځلو څخه ډډه ونکړه .

شهيدمنصور( رحمه الله ) به کله په دفتر اوکله بيا په سنګرکې دجهاد دکاميابي اوبرياليتوب لپاره نه ستړي کيدونکي زحمتونه ګالل.

نوموړي به دتنظيمونواومجاهدينو ترمينځ په اختلاف ډېر پريشانه کيدو اوهميشه به يې داکوشش کاوه چې ټول مجاهدين يوموټى وي اوترمنځ يې کامل اتحاد رامنځ ته شي .

دمجـاهـدينـوداتحـاد لـوى داعي و:

په پخوانۍ جهادي دوره کې چې جهادي تنظيمونو هرڅومره اتحادونه وکړل شهيدمنصورصاحب ( رحمه الله ) به يې په راس کې قرار درلود،خوچې بيا به يوچاغداري وکړه اواتحاد به يې مات کړ، دى به بي حده پريشانه وو، هرچاچې به دافغانستان دمجاهدينو يا ټول اسلامي امت داتحاد نعره پورته کړه ، دى به يې په سرکي حامي اوملګرى وو. دابيله خبره ده چې نعره وهونکي به په خپله نعره کې ترکومه مخلص وو.

دحراوآزاداسلامي افغانستان غوښتونکى وو، په جهاني سطحه دټولو اسلامي خوځښتونو په کلکه حامي اوطرفداروو ،دجزيرة العرب په خاصه توګه دفلسطين اوبيت المقدس همدارنګ دکشمير له مسائلو سره يې خاصه دلچسپي درلوده. دکشميرمسئلې ته يې ښکلي – ښکلي مجاهدين تيار ول .

دنـدې اومسـؤلـيـتـونـه:

دجهاد په موده کې دشهيدمنصور ( رحمه الله ) مهمې دندي په لاندې ډول ذکرکيږي :

١  –  دحرکت انقلاب اسلامي افغانستان دمرستيال په توګه .

٢ – دپيمان اتحاد اسلامي اوبيا دافغانستان دآزادي لپاره داسلامي يو والي داجرائيه شورى دغړي اوعمومي منشي په توګه .

٣ – ديو ولسو کالونو لپاره دحرکت انقلاب اسلامي افغانستان دعمومي امير په توګه .

٤  –  دافغانستان دمجاهدينو داسلامي يووالي د (اووه ګوني اتحاد ) دعمومي منشي په توګه .

٥  –  دمجاهدينو دپوره بري نه وروسته دافغانستان په اسلامي دولت کې دسترې محکمې دمرستيال په توګه .

٦ –  ددوهم ځل لپاره دحرکت انقلاب اسلامي افغانستان دعمومي مرستيال په توګه .

٧ –  په (١٣٧١ش) دجوزا په (٣٠) مه دجهادي قومندانانواوعامو خلکو دغوښتنې په اساس دافغانستان په اسلامي دولت کې دپکتيا ولايت د والي په توګه .

شهادت:

 په پاى کې د(١٣٧١) لمېزد دلو په (٢٠) مه دګرديز اوزرمت په لويه لار دهغه مائن په واسطه چې ددين اووطن دښمنان له مخکې نه ورته ځاى په ځاى کړى و،دمولوي صاحب ضبطو خان اوڅوتنو نورو ساتونکو په شمول ،دشهادت عالي مقام ته ورسيده (انا لله وانا اليه راجعون ) .
