
'''حباب خان''' ([[زوکړه]]؟ - [[مړينه]] د ۱۹۷۴ زېږدي [[کال]] د [[اکتوبر]] ۲۶، [[کابل]]) د پښتنو د ستر مشر [[خان عبدالغفار خان]] ملگری او خدايي خدمتگار وو. 

==مخينه== 

د [[بابړه|بابړې]] غازي، ستر خدایي خدمتگار حباب خان بابا د شهداد خان زوی وو، او د سوابۍ د کالو خان کلي اوسیدونکی وو. هغه د ۱۹۴۸ ز کال د اگسټ د ۱۲ نېټې د بابړې په خونړۍ پېښه کې ټپي شو او په ټپي وجود یې د [[پښتونستان]] گټلو اراده وکړه، په ټپي وجود له کوره بې کوره شو. بايد وویل شي چې حباب خان بابا د ملگرې ډاکټرانو پخواني صدر ډاکټر مشتاق احمد لالا نیکه وو.  

==د حباب خان له خوا د بابړې د خونړۍ پېښې کيسه== 
 
د بابړې میدان ته خدایي خدمتگاران راغونډ شول، چې مشر یې [[سالار امین جان]] وو. يانې هغه سړی چې د مترې د کوچیانو وو. سالار امین جان ته چې کله خط راغی او حکم وشو، چې جومات ته ولاړ شﺉ، نو د جومات لاره ملېشې نیولې وه او ویره ډېره وه. ما وړاندیز وکړ، چې د سپینو جامو کسان دې مخکې او د سرې وردۍ خلک دې ورپسې کتار کې شي او ور روان شول، خو له جومات نه هوایي ډزې وشوې او ماشومان او ښځینه د ویری نه په شا شول.

جلوس جومات ته ور روان وو. دغه ځای په ژوره کې وو چې وروستو خلکو وکتل، دوی روان دي او ډزې بندې دي، نو موږ پسې راواپس شول او په دوی ډزې وشوې چې پکې ډېر ولگیدل! 

جلوس لږ پښه نیولې شو. اوس خو جومات ته ورتلل وو او ما د سپینو جامو والا له د وړاندې کېدو وړاندیز ځکه ورکړی وو چې زما جامې هم سپینې وې! ډولکي والا او جنډې والا مې ونیول، چې په جومات به جنډه ودروو. په شا به نه ځو. ډولکي والا رانه خلاص شو او د جنډې والا چې نوم یې رانه هیر دی، ما له یې جنډه نه راکوله. د شا نه د سرو جامو یو ځوان راغی. هغه د هشنغر د میاسي د خان زوی وو. ما نشانچي په غېږ کې راواخېست او چې څنگه وروختو، نو زه په پښه ولگیدم او نشانچي زما په غېږه کې په سینه ولگید او شهید شو. د سرو جامو ځوان هم راپرېوت او شهید شو. زه ښکته راورغړېدم او چې گرنیټ یې را گوزار کړو، نو ډېر خدایي خدمتگاران ژوبل شول. 

د ژوبلو کټونه یې راوچت کړل، نو زما کټ پکې وړومبی وو او چې ومې کتل، نو شاته د کټونو لوی کتار وو. د چارسدې نه یې د امیر محمد خان په موټر کې واچولم، د خانمای په تاڼه یې ونېولم او د کالو خان تاڼې ته یې ورسولم. هلته څو ورځې پروت وم او [[قیوم خان]] کوشش کولو چې [[پاکستان]] ومنم، خو چې کامیاب نه شو، نو پلار یې راپسې راوست. پلار مې کمزوری او زما د [[ژوند]] نه ناامیده وو، نو په ترخه یې راته وویل: زه د مرگ په پوله ولاړ یم او ستا بچ کېدل هم د بل په اختیار کې دي. ویل یې ومې وینه! ما ترېنه مخ واړوو. په تلو تلو کې یی راته ویل: تر څو چې کامیاب نه یې، ما به نه ملامتوې. 

بس! بیا مې خپلو سړو له ځواب ورکړو چې نور مې وباسئ؛ چېرته مړ مې نه کړی او قدرې ته ولاړم. شپږ میاشتې وروسته ښه شوم، نو پڼول چې د مابڼ سره نږدی وو، هلته ولاړم او د ولي خان په وینا مې د قیدیانو د ازدولو په لړ کې د تشدد لار غوره کړه. په نتیجه کې گدون حکومت قبضه کړو او زه [[افغانستان]] ته ولاړم. په افغانستان کې مې د پښتونستان د ازادۍ لپاره په عملي مبارزه لاس پورې کړو او تر مرگه مې پاکستان ونه مانه.  



==مړينه== 

د ۱۹۷۴ ز کال د اکتوبر پر ۲۶ نېټه په کابل کې ومړ او بیا د شهدای صالحین په ادېره کې د اوڅار پښتونپال او ولسپال وزیر [[محمد گل خان مومند]] په څنگ کې خاورو ته وسپارل شو. [[اجمل خټک]] ورته دا یو څو شعرونه ډالۍ کړي ول او د حباب خان د قبر په کتبه هم ثبت دي:

زۀ غازي د خپلې خاورې د خپل قام یم
زه شهید د خپل وطن د ننګ او نام یم
یوسفزی د لوی ټبر د کالو خان یم
قربان شوی په آرزو د لوی افغان یم
سر می ورکړو د خپل کوره په سفر کې
خو تسلیم نۀ شوم غلیم ته په ډګر کې
حباب خان وم, سر لښکر د خپل کاروان شوم
چې شهید د خپل ازاد پښتونستان شوم

بابړې غازي, ستر خدایي خدمتګار “حباب خان بابا” واقعه شريکوم. بايد ذکر یې اوشي. حباب خان بابا د ملګرې ډاکټرانو پخواني صدر ”ډاکټر مشتاق احمد لالا” نیکه وو, زۀ د ډاکټر مشتاق لالا مننه کوم’ چې دا مالومات يې راکړل. په دې لاندى عکس کې تاسو حباب خان بابا؛ د باچا خان سره د نورو خدایي خدمتګارو ليدلى شئ

==اخځليک== 

۱- https://afghanexpress.wordpress.com/2018/10/15/%D8%AD%D8%A8%D8%A7%D8%A8-%D8%AE%D8%A7%D9%86-%D8%A8%D8%A7%D8%A8%D8%A7-2/ 
د لیکوال جوهر لونگین ليکنه.
