[[Image:Ali_Ahmad_Jalali.jpg|thumb|289px|علي احمد جلالي]]
'''ډاکټر علي احمد جلالي''' (په [[انګريزي ژبه|انګرېزي]]: ''Ali Ahmad Jalali'') (د ۱۳۲۳ لمريز کال غزني) يا (۱۳۱۹ لمريز کال کابل) يوافغان [[ليکوال]] او د [[افغانستان]] د کورنيو چارو پخوانى وزير دى. نوموړى دا مهال د واشنګټن په ملي دفاعي پوهنتون کې استاد دى.
== مخينه ==
علي احمد جلالي ، د [[غلام جيلاني جلالي]] زوی ، د ځينو سرچينو پر بنسټ په [[غزني]] او د ځینو نورو پر بنسټ په [[کابل]] کې پر ۱۳۱۹ يا هم ۱۳۲۳ لمريز کال زېږېدلی دی . لومړنۍ او منځنۍ زده کړې يې د کابل په حبیبيه لېسه کې پای ته رسولې دي . لوړې زده کړې یې په [[حربي پوهنتون]] کې سرته ورسولې . له حربي پوهنتون څخه تر فارغیدو وروسته یي په امریکا متحدو ایالتونو کې لوړو پوځي زده کړو ته ادامه ورکړه . له هغی وروسته یی د [[انګلستان]] دارکان حرب له کالج څخه ‌ډیپلوم ترلاسه کړ. دامریکا د کلیفورنیا د سمندري دفاع په کالج کي یي نوري زده کړي هم وکړی او د سیاسی علومو په څانګه کي یي د فوق لیسانس ډیپلوم د "باستون" د پوهنتون د سیاسي علومو له انستیتوب څخه هم تر لاسه کړ.  
== دندې ==
علی احمد جلالي د افغانستان په اردو کي تر شل کاله خدمت وروسته د شوروي یرغلګرو پر ضد جهاد پیل کړ او پر (۱۳۶۱) لمریز کال یې دامریکا متحدو ایالاتو ته هجرت وکړ . نوموړی پر ۱۳۸۱ لمریز کال بېرته خپل هیواد ته راستون شو. په هغه موده کي چې جلالي په امریکا کې و، [[دامریکا غږ راډیو]] کې د پښتو ، فارسي او دري ژبو د څانګي رییس و . نوموړي ددي تر څنګ د انګلستان په لوړو پوځي موسسو کې لکچرونه اورول . جلالي له (۱۳۸۱) لمریز کاله څخه د(۱۳۸۴) لمریز کال تر نیمایي پورې د افغانستان د کورنیو چارو وزیر هم پاتې شوی دی. نوموړي وروسته د اکاډميکو فعاليتونو د دوام لپاره له خپلې دندې استعفا ورکړه، خو د اسې اوازې هم وې، چې ګواکې علي احمد جلالي له [[هېوادمشر]] [[حامد کرزي|حامد کرزی]] سره د واليانو د ټاکلو او د هغو دولتي چارواکيو پر سر، چې د نشه يي توکو په قاچاق کې په لاس لرلو تورن ول، مخالفت وښود چې دغه مخالفت د ده د استعفا لامل وګرځېد . ځينې سرچينې بیا وايي چې نوموړي د ۲۰۰۳ ميلادي کال له جنوری څخه د ۲۰۰۵ ميلادي کال تر اکتوبر پورې د [[افغانستان]] د کورنیو چارو د وزیر په توګه دنده ترسره کړي ده .
علي احمد جلالي په ۱۹۸۲ ـ ۲۰۰۳ کلونو کې د امریکا غږ سره د خپلې دندی پر مهال د افغانستان، [[ایران]] او [[تاجکستان]] لپاره د پښتو، دري فارسي ژبو د خپرونو مشري په غاړه درلوده . د یوه ژورنالیست په توګه يې په ۱۹۸۲ ـ ۱۹۹۳ کلونو کې د افغانستان جګړه او په ۱۹۹۳ ـ ۲۰۰۰ کلونو کې د پخواني [[شوروي اتحاد]] [[منځنۍ اسيا]] حالات تر خپل پوښ لاندې راوستي وې . نوموړي د پخواني شوروي اتحاد د [[منځنۍ آسیا]] جمهوریتونو ته سفرونه هم کړي دي . 
== ليکوالي ==
علي احمد جلالي د افغانستان او [[مځنۍ آسیا]] ، د سیاسي ، پوځي او فرهنګي حالاتو په اړه ډېر کتابونه او مقالي ليکلې دي . په امریکا،انګلستان ، افغانستان ، [[پاکستان]] او [[ایران]] کې يې په انګلیسي ، پښتو او دري ژبو اثار چاپ شوي دي. دده نوی کتاب (( آن سوی کوهستان)) نومیږي چي په امریکا او [[اروپا]] کې په انګلیسی ژبه چاپ شوی او د شوروي پرضد د افغانستان د خلکو جهاد ته پکې پوځي کتنه شوې ده. د افغانستان پوځي تاریخ په دوو ټوکو کې ، د جلالي د نورو مهمو اثارو په ډله کې راځي چې د یوه اخځ په توګه ورځني په بیلا بیلو برخو کې کار اخیستل کېدای شی.
جلالي په څو ژبو کې يانې په انګلیسي، عربي ، اردو، ترکي ، فرانسوي ، [[پښتو]] ، [[دري]] کې د اثارو ليکونکی دی او په سيمه کې د اسلامي غورځنګ په اړه د موضوعګانو په ګډون په سياسي، نظامي او امنيتي مسئلو کې د افغانستان،ايران او منځنی اسيا لپاره د ګڼ شمیر کتابونواو مقالو ليکوال دی . د هغه اثار په متحدو ایالتونو، بریتانیا، افغانستان، [[پاکستان]] او ایران کې خپاره شوي دي . علي احمد جلالي له زرو څخه ډیرې مقالې او څه د پاسه شل عمده اثار ليکلي دي . 
==چاپ شوي اثار==
#د خوشحال خان خټک د عصر او چاپېر يال پوځي څېړنه، د ۱۳۹۱ لمريز کال کابل چاپ .  
==د جلالي کورنۍ==
علي احمد جلالي څلور وروڼه لری ، چې نومونه يې دادی : ليکوال ، ژباړن او شاعر [[محمد نادر جلالي]] (په حق رسېدلی) د راډيو افغانستان پخوانی رئيس ډاکتر [[عبداللطيف جلالي]] (په حق رسېدلی) ، د قران کريم حافظ او څه موده [[د کابل پوهنتون]] استاد احمد شاه جلالي (په حق رسېدلی) ، د کابل پوهنتون استاد او د راډيو ټلويزيون پخوانی ويندوی ډاکتر [[عبدالسلام جلالي]] .
==اخځونه==
#http://www.bbc.co.uk/persian/afghanistan/2009/07/090728_ram_profile_jalali.shtml
#http://www.tolafghan.com/posts/24648
#http://www.dawatfreemedia.org/index.php?mod=article&cat=%D8%B1%D9%88%D8%A7%D9%86%DB%90%DA%86%D8%A7%D8%B1%DB%90&article=8108
#http://www.afghanagency.com/index.php/ټولنيزاوکولتوری/414-(د-خوشحال-خان-خټک-د-عصر-او-چاپیریال-پوځي-څېړنه)-کتاب-مخ-کتنه
#http://ps.wikipedia.org/wiki/محمد_نادر_جلالي
[[وېشنيزه:پښتانه ليکوال]]
[[وېشنيزه:پښتانه]]
[[وېشنيزه:افغانان]]
[[وېشنيزه:پښتانه سياستوال]]
[[وېشنيزه:افغان سياستوال]]
[[وېشنيزه:افغان وزيران]]
[[وېشنيزه:د شمالي ټلوالې غړي]]
