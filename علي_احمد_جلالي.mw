'''ډاکټر علي احمد جلالي''' (په [[انگرېزي ژبه|انگرېزي]]: ''Ali Ahmad Jalali'') (د ۱۳۲۳ لمريز کال غزني) يا (۱۳۱۹ لمريز کال کابل) يوافغان [[ليکوال]] او د [[افغانستان]] د کورنيو چارو پخوانى وزير دى. نوموړى دا مهال د واشنگټن په ملي دفاعي پوهنتون کې استاد دى.
== مخينه ==
علي احمد جلالي د [[غلام جيلاني جلالي]] زوی، چی د ځينو سرچينو پر بنسټ د [[غزني]] او د ځینو نورو پر بنسټ پر ۱۳۱۹ يا هم ۱۳۲۳ لمريز کال په [[کابل]] کې زېږېدلی دی. پلار یی [[غلام جيلاني جلالي]] د [[غزني]] د [[واغظ ولسوالۍ]] د شهزادگانو په کلی کی زیږدلی. علي احمد جلالي لومړنۍ او منځنۍ زده کړې د کابل په حبیبيه لېسه کې پای ته رسولې دي. لوړې زده کړې یې په [[حربي پوهنتون]] کې سرته رسولې. له حربي پوهنتون څخه تر فارغیدو وروسته یي په امریکا متحدو ایالتونو کې لوړو پوځي زده کړو ته ادامه ورکړه. له هغی وروسته یی د [[انگلستان]] د ارکان حرب له کالج څخه ‌ډیپلوم ترلاسه کړ. د امریکا د کلیفورنیا د سمندري دفاع په کالج کې یې نورې زده کړې هم وکړې او د سیاسي علومو په څانگه کې یې د فوق لیسانس ډیپلوم د "باستون" پوهنتون د سیاسي علومو له انستیتوب څخه تر لاسه کړ.

== دندې ==
علي احمد جلالي د افغانستان په اردو کې تر شل کاله خدمت وروسته د شوروي یرغلگرو پر ضد جهاد پیل کړ او پر ۱۳۶۱ لمریز کال یې د امریکا متحدو ایالاتو ته هجرت وکړ. نوموړی پر ۱۳۸۱ لمریز کال بېرته خپل [[هېواد]] ته راستون شو. په هغه موده کې چې جلالي په امریکا کې وو، په [[امریکا غږ راډیو]] کې د پښتو، پارسي او دري ژبو د څانگي رئیس وو. نوموړي ددې تر څنگ د انگلستان په لوړو پوځي موسسو کې لکچرونه اورول. جلالي له ۱۳۸۱ لمریز کاله څخه د ۱۳۸۴ لمریز کال تر نیمایي پورې د [[افغانستان]] د کورنیو چارو وزیر هم پاتې شوی دی. نوموړي وروسته د اکاډميکو فعاليتونو د دوام لپاره له خپلې دندې استعفا ورکړه، خو داسې اوازې هم وې، چې گواکې علي احمد جلالي له [[هېوادمشر]] [[حامد کرزی|حامد کرزي]] سره د واليانو د ټاکلو او د هغو دولتي چارواکيو پر سر، چې د نشه يي توکيو په قاچاق کې په لاس لرلو تورن ول، مخالفت وښود چې دغه مخالفت د ده د استعفا لامل وگرځېد. ځينې سرچينې بیا وايي چې نوموړي د ۲۰۰۳ زېږدي کال له جنوري څخه د ۲۰۰۵ زېږدي کال تر اکتوبر پورې د افغانستان د کورنیو چارو د وزیر په توگه دنده ترسره کړي ده.
علي احمد جلالي په ۱۹۸۲ ـ ۲۰۰۳ ز کلونو کې له امریکا غږ راډیو سره د خپلې دندې پر مهال د افغانستان، [[ایران]] او [[تاجکستان]] لپاره د پښتو، دري پارسي ژبو د خپرونو مشري په غاړه درلوده. د یوه ژورنالیست په توگه يې په ۱۹۸۲ ـ ۱۹۹۳ ز کلونو کې د افغانستان جگړه او په ۱۹۹۳ ـ ۲۰۰۰ کلونو کې د پخواني [[د شوروي سوسياليستي جمهوريتونو اتحاد|شوروي اتحاد]] [[منځنۍ اسيا]] حالات تر کتنې او څېړنې لاندې نيولي ول. نوموړي د پخواني شوروي اتحاد د منځنۍ اسیا جمهوریتونو ته هم سفرونه کړي دي. 
علي احمد جلالي د افغانستان او مځنۍ آسیا، د سیاسي، پوځي او فرهنگي حالاتو په اړه ډېر کتابونه او مقالي ليکلې دي. په امریکا، [[انگلستان]]، افغانستان، [[پاکستان]] او [[ایران]] کې يې په انگلیسي، پښتو، دري، عربي، تورکي او فرانسوي ژبو اثار چاپ شوي دي. دده نوی کتاب (( آن سوی کوهستان)) نومېږي چي په امریکا او [[اروپا]] کې په انگلیسي ژبه چاپ شوی او د شوروي پرضد د افغانستان د خلکو جهاد په اړه پکې پوځي کتنه شوې ده. د افغانستان پوځي تاریخ په دوو ټوکو کې د جلالي د نورو مهمو اثارو په ډله کې راځي چې د یوه اخځ په توگه ورځني په بیلا بیلو برخو کې کار اخیستل کېدای شی. علي احمد جلالي له زرو څخه ډیرې مقالې او څه د پاسه شل عمده اثار ليکلي دي. نوموړی په فرانسوي، روسي او ترکي ژبو پوهېږي او په دې ټولو ژبو کې لیکنه او روانې خبرې کولی شي.
==چاپ شوي اثار==
#تاريخ مختصر افغانستان از نگاه عسکري، د ۱۹۶۷ ز کال چاپ. 
#د افغانستان د تاريخ پاڼې. 
#جنگ او ديپلوماسي.
#د غره له هغې خوا، په انگرېزي ژبه پر ۱۹۹۸ ز کال په امريکا متحدو ايالتونو کې چاپ شوی. دا کتاب په [[اروپا]] کې هم چاپ شوی او په يو شمېر بهرنیو ژبو هم ژباړل شوی دی. 
#د خوشحال خان خټک د عصر او چاپېر يال پوځي څېړنه، د ۱۳۹۱ لمريز کال کابل چاپ.  
==د جلالي کورنۍ==
علي احمد جلالي څلور وروڼه لري، چې نومونه يې دادي: ليکوال، ژباړن او شاعر [[محمد نادر جلالي]] (په حق رسېدلی) د راډيو افغانستان پخوانی رئيس ډاکتر [[عبداللطيف جلالي]] (په حق رسېدلی)، د قران کريم حافظ او څه موده د [[کابل پوهنتون]] استاد احمد شاه جلالي، د کابل پوهنتون استاد او د راډيو ټلويزيون پخوانی ويندوی ډاکتر [[عبدالسلام جلالي]].
==اخځونه==
#http://www.bbc.co.uk/persian/afghanistan/2009/07/090728_ram_profile_jalali.shtml
#http://www.tolafghan.com/posts/24648
#http://www.dawatfreemedia.org/index.php?mod=article&cat=%D8%B1%D9%88%D8%A7%D9%86%DB%90%DA%86%D8%A7%D8%B1%DB%90&article=8108
#http://www.afghanagency.com/index.php/ټولنيزاوکولتوری/414-(د-خوشحال-خان-خټک-د-عصر-او-چاپیریال-پوځي-څېړنه)-کتاب-مخ-کتنه
#http://www.larawbar.net/6671.html
#http://shuaib190.blogfa.com/post/37

[[وېشنيزه:پښتانه ليکوال]]
[[وېشنيزه:پښتانه]]
[[وېشنيزه:افغانان]]
[[وېشنيزه:پښتانه سياستوال]]
[[وېشنيزه:افغان سياستوال]]
[[وېشنيزه:افغان وزيران]]
[[وېشنيزه:د شمالي ټلوالې غړي]]
