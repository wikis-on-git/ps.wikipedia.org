[[دوتنه:Barakwal.jpg|بټنوک|250px|کيڼ|بارکوال مياخېل ]]
'''بارکوال مياخېل''' ''زېږېدنه (۱۰ فبروري ۱۹۷۹م)(په انګرېزي: Barakwal Myakhel)'' يو ځوان ليکوال، شاعر، ژباړونكى او ژورناليست دی. تر اوسه يې څو کتابونه چاپ شوي دي. د ١٩٩٧مېلادي کال په وروستيو كې يې په شعر ويلو پيل كړى، ګڼ شمېر شعرونه يې ليکلي، د بېلابېلو شاعرانو د شعر پر مجموعو يې ليکنې کړي، چي اکثره يې نقد يا کره کتنه ده. ژباړې يې هم کړې دي.

== مخينه ==
محمد کريم، چې په ادبي نړۍ کې يې خلک د بارکوال مياخېل په نامه پېژني، د عبدالوهاب مياخېل زوى، د ١٩٧٩ز کال د فبرورۍ په ١٠مه د سهيلي پښتونخوا د ږوب (ژوب) سيمې په ((ګنج محله)) کې زېږېدلى دى.

==زده کړې==
- لومړنۍ او منځنۍ زدکړې يې د ږوب سيمې په (ملېشه هاى سکول) کې تر سره کړې دي، دوولسم ټولګى يې هم د ږوب له (ډګري کالجه) پاس کړى او څورلسم ټولګى يې له کوټې پوهنتونه پاس کړى دى او له همدې پوهنتونه يې په پښتو ادبياتو کې ماسټري هم كړې ده.

==چاپ اثار==
۱.	د كاڼي اوښكې		(ژباړه: لنډې كيسې)
۲.	د لوېديځ دوه مخيتوب	(ژباړه)
۳.	دود (رواج)		(ژباړه: ناول)
۴.	د مينې زړى		(لومړۍ شعري ټولګه)
۵.	رنځور كليوال		(د لنډو كيسو لومړۍ ټولګه)
۶.	د څراغونو اوښكې	(د څلوريځو ګډه ټولګه)
۷.	مغرور مېږى		(ژباړه: د ماشومانو كيسې)
۸.	په شاتو كې زهر	(د لنډو كيسو دويمه ټولګه)
۹.	تږې هيلې		(دويمه شعري ټولګه)

== ناچاپ اثار ==
۱. د ادبي مقالو ټولګه
۲. د بېلابېلو ادبي او سياسي مركو ټولګه
۳. شين سترګې     (ناول: ژباړه)
۴. آيا خبر ياست؟   (ژباړه او ټولونه) د نړۍ بېلابېلو مالومات
۵. څڅوبى   (د څلوريځو ټولګه)
۶. د لنډو كيسو درېيمه ټولګه
۷. د ژورناليزم په اړه كتاب.


== دندې ==
- په ٢٠٠١مېلادي کال کې يې په پېښور کې له دانش خپرندويې ټولنې سره څه موده د پروف کتونکي په توګه کار کړى، وروسته يې څه دپاسه درې کاله په کوټه کې له صحاف نشراتي موسسې سره د پښتو کتابونونو د کمپوزوونکي او پروف کتونکي په توګه کار کړى. په دې موده کې يې د همدې خپرندويې موسسې له خوا خپرېدونکې دوې مياشتنۍ مجله (پالنه) هم چلوله، چي څلور ګڼې يې د ده په مسوول مديريت کې خپرې شوې دي.

- په ٢٠٠٤مېلادي کال کې يې په کندهار کې په بېلابېلو ادبي او فرهنګي ادارو کې ټک ټوک کارونه وکړل او په همدې کال يې له کندهاره د بي بي سي راډيو د پښتو څانګې ادبي خپرونې (پېلوځي) ته هم څه موده د خبريال په توګه کار کړى.

- په ٢٠٠٥مېلادي کال کې يې په کوټه کې د (لمر کمپوز کور) په نامه د پښتو کتابونو د کمپوز اداره پرانيستله، ګڼ شمېر کتابونه يې کمپوز کړل، په ٢٠٠٦مېلادي کال يې (لمر خپرندويه ټولنه) کتاب خپروونکې اداره پرانيستله، چي تر دې مهاله يې د دې ادارې له خوا (۱۰) کتابونه خپاره کړي دي.

- د ٢٠٠٧ مېلادي کال د جنورۍ له مياشتې راهيسې تر اوسه پورې په بلوچستان ايالت کې د ازادۍ راډيو د خبريال په توګه دنده تر سره کوي، په دې څه کم درې کلنه موده کې يې ازادۍ راډيو ته پر روانو چارو برسېره (ادبي راډيويي مجلې) ته سلګونه ادبي رپوټونه او مركې هم ترتيب كړي دي.


== د نثر بېلګې ==

لنډه كيسه

پېغور

ځوانه ښځه له درېوو ورځو راهيسې د خپل خټين كور په لوګي وهلې كوټه كې ناروغه پرته وه، يواځې يوه ماشومه لور يې سر ته ناسته وه او په وړه ژبه يې له موره همدا يوه غوښتنه كوله:
- مورې زه وژې (وږې) يم شيدې راكه.
مور به يې د ماشومې لور د زړه لپاره د زړه په زور مازې دومره ورته وويل:
- تر تا به جار سم شيدې به ولې نه دركوم.
په كوټه كې چوپه چوپتيا وه، خو يواځې مچان بوڼېدل او د كوټې چوپتيا يې ماته كړې وه. په كوټه كې په سپينه ورځ هم تياره وه او كله چي به څوك له دباندې كوټې ته را ننووت نو په كوټه كې به د لنډې شېبې لپاره روڼا خپره شوه. د ناروغې ښځې خواښې به هم كله- كله كوټې ته را ننوتله او پر خپلې نږور به يې په كاوړ سره ږغ وكړ:
- پورته سه هيڅ بلا نه يې وهلې.
ناروغې ښځې به هيڅ ونه ويل، ماشومه لور يې بيا پر سينه ور پرېوتله او په مينه ګركي انداز يې ورته وويل:
- هله مورې را كښېنه څومره ډېر خوبونه دي وكړل.
سپين سرې چي په كوم كار پسې كوټې ته را ننوتې وه او د كوټې په يوۀ كونج كې يې بوخڅه سره توشپلې وه، د ماشومې لمسۍ په خبرو پسې يې وويل:
- نه لورې خوبونه نه كوي له نامردۍ پرته ده.
د ناروغې ښځې سپين سرې خواښې- چي تور پړونى يې پر سر و- له كاوړ او زګېروي سره له كوټې ووتله او د كوټې پر ورۀ را ځړېدلې تاګۍ يې- چي د پرانيستي ورۀ پر يوه پله يې اچولې وه- كښته را پرېښووله او په كوټه كې بيا تياره خپره شوه.
كه څه هم اوس ژمى تېر شوى و، خو ناروغه ښځه تر دوو كنځړو (بړستنو) لاندې پرته وه او د يخ له لاسه يې داسې زګېروى خوت چي تا به ويل واورې اورېدلې دي. دا درېيمه ورځ هم همداسې پر تېره شوه چي نه يې په ډوډۍ څكه كړې وه او نه ډاكټر ته بېول شوې وه.
د ماښام لمونځونه شوي وو چي مېړه يې كور ته راغى. كلكه لونګۍ يې تړلې وه، پر خړبخونو كاليو يې توره سدرۍ اغوستې وه، برېتونه يې تاو كړي غوندې وو او وړه ږيره يې هم پر مخ وه. مخامخ د مور كوټې ته ور ننووت. د مور په ليدو يې په اندېښمن ډول وويل:
- مورجانې ولې پرته يې خداى مه كه مريضه خو به نه يې؟
مور يې په ټيټ خو ستومانه ږغ ور غبرګه كړه:
- مريضه به ولې نه يم چي ښځګله دي پرته ده او كارونه يې ټول موږ ته را له غاړې دي.
زوى يې سوړ اسوېلى وكيښ:
- اوف خدايه زه به له دې سپۍ سره څه كوم؟
لږ ګړۍ يې له مور سره خبرې وكړې او بيا يې له خپلې كشرې پېغلې خور څخه- چي د برنډې په يوۀ كونج كې يې د نغري پر سر پختن كاوه- د څښلو اوبه وغوښتلې، خور يې تر لږ ځنډ وروسته له اوبو ډك خاورين لوښى ورته ونيو:
- لالا اوبه دي ونيسه كار كوم، د دې ورېندارګلې له لاسه خو ولاكه كراره ورځ لرو.
ورور يې د دې خبرې په اورېدو نور هم خواشينى شو، د اوبو له ډك لوښي يې څو غوړپونه وكړل او لوښى يې هملته پر مځكه كښېښوو. له غوسې يې سترګې رډې راوتلې وې، له ځايه را ولاړ شو او د خپلې كوټې خواته رهي شو. د كوټې پر ورۀ ځړېدلې تاګۍ يې پورته كړه، توره تياره وه، له جېبه يې اورلګيت را وكيښ، تيلۍ يې بله كړه او د كوټې په مخامخ تاخچه كې پراته څراغ ته يې ونيوله، په كوټه كې ګوزاريي روڼا شوه، مېرمنه يې هماغسې تر غبرګو كنځړو لاندې پرته وه او زګېروى يې خوت، ماشومې لور يې د مور پر پښو سر لګولى و او په خواږۀ خوب ويده وه. مېړه يې لونګۍ له سره ايسته كړه، سدرۍ يې وكښله او پر خپلې ناروغې مېرمنې يې ږغ وكړ:
- اې بلاګۍ تاته وايم، پورته سه لږ وګرځه، په پروتې نه ښه كېږې!!
ښځه يې داسې پټه خوله پرته وه چي هيڅ ښورېدله نه، يواځې كرار- كرار زګېروى يې اورېدل كېدۀ، مېړۀ يې بيا پسې زياته كړه:
- ګولۍ وخوره ښه به سې، نو زه خو دي ډاكتر ته نه سم بېولاى، شرم دى خلك به څه وايي!!
ښځې يې بيا هم څه ونه ويل، خو دا ځل يې پښې لږ وښورولې، ماشومه لور يې را ويښه شوه، سر يې د مور له پښو را پورته كړ، سترګې يې وموښلې، د څراغ په تته روڼا كې يې پلار وليد، چابكه را ولاړه شوه او پلار ته يې ور منډې كړې، پلار يې لور په غېږ كې ونيوله، پر مخ يې څو ځله مچ كړه او سوكه يې- لكه څوك چي چاته پټه خبره كوي- ترې وپوښتل:
- لوركۍ شيدې دي خوړلي كه نه؟
لور يې پړينګ په ژړا سوه، غرېو ونيوله، په سلګيو كې يې پلار ته وويل:
- مول (مور) مي شيدې نه راكوي.
پلار يې سړه ساه وكښه:
- لورې دا غوا به خرڅوو كه به څه په كوو!!؟
ماشومه لور يې د څراغ په تته روڼا كې دوه درې ځله نور هم پر مخ مچ كړه، لور يې هملته پرېښووله او بيرته له كوټې را و ووت. كشر ورور يې هم له كاره كور ته را رسېدلى و، ډوډۍ تياره وه، مور، لور او دواړه وروڼه پر دسترخان سره را ټول شول، د ناروغې ښځې مېړۀ پټه خولۀ ناست و، ماشومه لور يې سترګو ته جګه ولاړه وه، د هغې خبره يې له زړه نه وتله چي ويل مور مي شيدې نه راكوي. له كاره را ستون شوي ورور يې له موره وپوښتل:
- ورېنداره لكه چي ډوډۍ ته نه راځي؟
مور يې تر لږ چوپتيا وروسته ځواب وركړ:
- خپله ډوډۍ دي خوره، هغه ډكه مړه ده.
زوى يې هم نور څه ونه ويل. ډوډۍ يې وخوړله او د كور په غولي كې يې د نيمې سپوږمۍ روڼا ته خبرې پيل كړې. مور يې د خپلې ځوانۍ كيسې ورته را واخيستې:
- پر موږ هم ځواني تېره سوه ولاكه مو په مريضۍ كې هم سر لګولى وي او د دوبي په سره غرمه به مو لوونه كول.
مشر زوى يې وويل:
- هو موركۍ زموږ ځوانۍ خو ولاكه په يوه روپۍ ارزي.
مور يې بيا ناروغه نږور پسې را واخيسته:
- مكر خو هم يو ډول مكر وي، نه دا چي د ناروغۍ په پلمه څوك له كاره ځان وكاږي.
د شپې تر ډېرو يې خبرې سره وكړې، نور نو د خوب وخت را رسېدلى و، د ناروغې مېرمنې لېور د غولي په منځ كې پر كټ ويدۀ شو او مېړۀ يې كوټې ته ور ننووت. څراغ لا هماغسې بل و، د ښځې يې ووړ- ووړ ستمى خوت، لور يې دا ځل د مور په كنځړ ور ننوتې وه، ځكه په كوټه كې يې تر سترګو نه شوه. د سړي ګرمي شوې وه او نن شپه د كشر ورور څنګ ته په غولي كې پر كټ ويدۀ شو.
سهار تر چاى څښلو وروسته چي د ناروغې ښځې مېړۀ لا كار ته نه و تللى، مور يې خپل كشر زوى ته وويل:
- زويه ته دي دا ورېندارينه يو ډاكتر ماكتر ته بوځه، چي يو څه زهر وركړي.
زوى يې ځواب وركړ:
- ولې ورېنداره مي مريضه ده كه څنګه؟ ضرور ولې به يې نه بوځم.
د ښځې مېړۀ ولاړ شو، كوټې ته ور ننووت، لونګۍ يې پر سر كړه، پر برېتو يې ګوتې ووهلې، د ښځې خواته يې ور وكتل، ږغ يې پر وكړ:
- اې بلاګۍ پورته سه نن به دي ډاكتر ته ورولي.
ښځې يې هيڅ ږغ ونه كړ، مېړۀ يې چي لا له كوټې نه و وتلى، بيا يې په تلو- تلو كې په لوړ ږغ په كاوړ سره ورته وويل:
- تاته وايم پورته سه سپۍ دا لور ته دي يو څه شيدې وركه له لوږې به درته مړه سي.
ښځه يې هماغسې بې سده پرته وه، لا يې څپلۍ نه وې تړلې، لور يې سترګو ته ودرېده، ورغى چي مچ يې كړي او بيا كار ته لاړ شي، له مېرمنې يې كنځړ پورته كړ، لور يې په مور پسې نښتې وه، ناببره يې تر خوله چيغه ووتله او بيا ژر پټه خوله دباندې را و ووت.
ورور يې چي ډاكټر ته د خپلې ناروغې ورېندارې د بېولو په تمه ناست و، له خپلو څو خپلوانو او څنګلوريو سره بېلچې او كولنګان په اوږه كړل او د كلي څنګ ته د پلنې هديرې په يوۀ كونج كې يې څنګ پر څنګ- يو كوچنى او يو لوى- دوه قبرونه وكيندل.

۲۱ جون ۲۰۱۰م كال
شالدره- كوټه
...............................

ټولنيزه ليكنه:

د كاليزې ((سالګرې)) لمانځلو دود

په امريكا او نورو اروپايي هېوادونو كې- چي ژوند ډېر مصروف وي- خلك د اختر په ورځو كې هم كار كوي او ډېر لږ د دې فرصت پيدا كوي چي مېلوځايونو ته لاړ شي، خو په هغو ورځو كې چي رخصتۍ لري خپلې كاليزې لمانځي او له خپلو دوستانو او ملګرو سره په يوۀ محفل كې د كېك پرې كولو او خولې خوږولو مراسم تر سره كوي، د دوى كاليزې ښايي د دې لپاره لمانځل كېږي، چي خلك يې له خپل مصروف ژونده د ذهني هوسايۍ او تفريح په خاطر څو شېبې په خندا او خوشالۍ تېرې كړي.

د نورې نړۍ غوندې په افغانستان كې هم تر پخوا زيات د كاليزو لمانځلو ته ډېر پام ور اوښتى دى، په ځانګړې توګه په كابل كې خو نن سبا اكثرې كورنۍ د هر نارينه او هرې ښځينه، لوى او واړه كاليزه لمانځي، زموږ په ټولنه كې كاليزې تر ډېره په دې نمت هم لمانځل كېږي چي ګواكې راتلونكى ژوند به يې له خوښيو او نېكمرغيو ډك وي.

له پرمختللې نړۍ سره په توپير موږ بايد لا ډېر په كار مصروف و اوسېږو، ځكه زموږ هم اړتياوې ډېرې دي او هم وخت راسره لږ دى، خو څومره وخت چي لرو په هغه اندازه يې پر ځاى نه مصرفوو او نه هم هغومره كار كوو څومره چي وخت لرو، نو په داسې حال كې هم كه موږ خپل ((سره زر)) وخت د كاليزو په لمانځلو مصرفوو، دا به مو نه راتلونكى ژوند هغسې خوشاله او نېكمرغه كړي- څه ډول چي يې خلك انګېري- او نه به مو له هغې پرمختللې نړۍ سره له علمي پلوه وتړي، چي موږ يې په پيروۍ د كاليزې لمانځلو دود خپل كور ته راوړى دى.

زموږ د اوسنيو ودونو د مراسمو غوندې چي زيات مصرفونه پكې كېږي، د كاليزې لمانځل هم دوه لوى تاوانونه لري، يو دا چي د خپل ضعيف اقتصاد ملا به مو په لوى لاس ماته كړې وي، بل دا چي خپل هغه ارزښتمن وخت به مو په اوبو لاهو كړى وي، چي په استفادې سره يې موږ بايد د خپل كور د هر هغه غړي- چي كاليزه يې لمانځو- راتلونكى د علم په روڼا ښايسته كړو.

موږ بې له هغه هم د خوشالۍ او تفريح لپاره اخترونه او ملي ورځې لرو، چي په هغو ورځو كې عامې رخصتۍ وي او د دې فرصت وي چي څوك پكې د خوشالۍ محفلونه جوړ كړي، خو د كاليزو لمانځلو ته به ښكاره خبره ده خلك د خپل كار له وخته يو څه وخت راباسي او هيڅ بې هيڅه به د كاليزې لمانځلو په بې ارزښته او بې مانا محفلونو كې (په بخښنې سره) د خېټو ډكولو په خاطر د خپل ژوند زرينې شېبې د ستړى مه شې خوار مه شې او تشريفاتي خنداوو شومه كوي.

راشئ د كاليزو لمانځلو دې دود ته بله بڼه وركړو، هغه څوك چي كاليزه يې لمانځل كېږي او د كاليزې په ورځ د چورتونو او فكرونو په كوه طور كې ګرځي، چي ګواكې راتلونكى ژوند به يې (هسې خوشي چټي) خوشاله او له نېكمرغيو ډك وي، بايد د خپل تېر ژوند په اړه محاسبه وكړي چي څه كارونه يې كړي، كه يې نه دي كړي نو بايد سر له همدې ورځې له خپل وجدان سره په سيالۍ لاس په كار شي او بلې كاليزې ته له يو څه مانوي شتمنۍ سره ورشي او  كه يې كړي دي په راتلونكي كې بايد د لا زيات كار هوډ او تكل د كاليزې په نېك شګون ونيسي.


== شعرونه ==


پسرليه! راځه راشه

زه کورګى د پښتـانه يم

زه اوس هر چا يم کږلى

د ديدن تږي مي نه شته

سم په خولۀ يم پرځېدلى

ځکه څوک مي درنښت نه کړي

يم له برمه را لوېدلى

د خپل کور خلکو هم ځکه

له ذهنونو يم ايستلى

ستا هېر نه يم را روان يې

پسرليه! ته خو راغلې

دا ته څومره مهربان يې

***

څوک را غورځوي بمونه

خوشالي راڅخه يوسي

ښه ځوانان- ځوانان بچي مي

په مرګي راڅخه يوسي

د نفاق بلا را پرېږدي

ورورګلوي راڅخه يوسي

داسې څوک نه شته چي راشي

بدبختي راڅخه يوسي

که شته تۀ يې يو ښه ځوان يې

پسرليه! ته خو راغلې

دا ته څومره مهربان يې


***

خپل بچي يې له ما بېل کړل

په پردو خلکو اباد يم

سراسر له وينو ډک يم

د اتل ابدال هېواد يم

يم د بل تر امر لاندې

څه که ښاد يم، که ناښاد يم

په ظاهره روغ ښکارېږم

خو دننه ټول برباد يم

ته د خوږو زړو درمان يې

پسرليه! ته خو راغلې

دا ته څومره مهربان يې

***

شاوخوا مي ټول ودان شول

زه لا ړنګ غوندې کورګى يم

څوک مي نه پرېږدي چي جوړ شم

ګنې ټول غمى- غمى يم

د نړۍ د ښکلا تاج يم

په تاريخ کې به ژوندى يم

زه ګلباغ يم سر تر پايه

هم خاټول يم، هم ببرى يم

پر ما ځکه دومره ګران يې

پسرليه! ته خو راغلې

دا ته څومره مهربان يې

***

تورې شپې مي مېلمنې دي

او روڼا له ما خفه ده

وير، ژړا، ناورين را ځغلي

او خندا له ما خفه ده

پر خپل ننګ او پر مېړانه

دا دونيا له ما خفه ده

هر څنګلورى مي دوښمن دى

هره خوا له ما خفه ده

راسره يو تۀ خندان يې

پسرليه! ته خو راغلې

دا تۀ څومره مهربان يې

***

که اختر دى، که نوروز دى

هوسونه راوړي راشي

خو توپان د ظلم جبر

تش مرګونه راوړي راشي

نه مېلې، نه ښادي پرېږدي

وير غمونه راوړي راشي

پسرلى دي تل سمسور وي

چي ګلونه راوړي راشي

ته ښکلا د ټول جهان يې

پسرليه! راځه راشه

دا ته څومره مهربان يې

***

٢٨ مارچ ٢٠٠٨م کال- کوټه

................................

ناكرار خوبونه

خوب خو مي سترګو ته راځي

خو ما له ځانه دى په زور شړلى

ډېرې مودې وشوې

چي زه او خوب په ويښه ګرځو

ډار مو په زړونو كې ريښې كړې دي

خداى خو دي نه كړي چي به بيا را ګرځي

هغه له وهمه ډكه توره سيلۍ

چي يې له پېغلو پړونونه يووړل

هغه وحشي هغه بدمرغه سېلاب

چي يې زما د پلار هډونه يووړل

بيا دي را نه شي پرونۍ زلزله

چي ما او تا په خپل كورګي كې وژني

راشه كه ځان له دغو ټولو آفتونو ساتې

ځاى به په زړونو كې يو بل ته وركړو

چي زور اوبه شي د سيلۍ او توپان

چي خړ سېلاب له شرمه تور غوندې شي

او لوى لړمون د زلزلې د ښامار

ځان ته بلا او ځان ته ګور غوندې شي

موږ به جنت بيرته د مينې جوړ كړو

چي پكې ډار نه وي او وهم نه وي

بيا كه وي سيورى، كه لمر، شپه وي كه ورځ

خوب به جانانه! په بې غمه زړونو

د خپلواكۍ پر ښايسته پستو ورېښمو كوو.

***
۱۲ نومبر ۲۰۱۰م كال- كوټه

..............................

هر څوك پر ځان مين دى، مينه د جانان نه لري

دا څنګه كلى دى چي يو سړى ارمان نه لري

په هره لار كې دي اغزي د ظلم جبر خواره

بې وسه خلك پرې د اور لګېدو توان نه لري

په داسې ګونګه ازادي دي خدايه! اور پورې شي

چي خلك پټه خولۀ وي واك هيڅوك د ځان نه لري

عجبه نه ده كه څوك زر ، زور او يا ورور نه لري

پر هغو خلكو مي زړۀ سوځي چي ياران نه لري

دوى د ګل ونې رژوي وايي پسرلى راولو

يا خو ړاندۀ دي يا په كور كې ماشومان نه لري

چي مينه، درد او خلوص ولري نو هر څه لري

هغه غريب دى چي دا درېواړه شيان نه لري

ما خو ساتلې باركواله! ده په زړۀ كې پښتو

څنګه به څوك راپسې وايي چي ايمان نه لري

۲۷ فبروري ۲۰۱۱م كال

كوټه


..................................

نه ژړا اوري نه د وينو ورځي بوى ويده دى

هر يو وګړى مو په ويښه لكه سوى ويده دى

تمه ترې مه كړئ چي د مينې انقلاب راولي

د چا چي زړه مړ، ضمير غلى او په خوى ويده دى

پښتون بابا ورته بدي ده د خپل ورور پرېيښې

ځكه تر اوسه په درانه خوب يې لا زوى ويده دى

په ناپامۍ كې ويښې شپې جانان په ما تېروي

ماشوم زړګى يې لا په مينه نه دى پوى ويده دى

يو څو لوټمارو ترېنه سوله يووړه ژوند يې چور كړ

مګر د كور مو لا تر اوسه ساتندوى ويده دى

چي نه يې غم شته باركواله! نه يې درد په زړۀ كې

ورور مي له بده مرغه څنګ ته د هغوى ويده دى

۱۲ اپرېل ۲۰۱۱م كال

كوټه


...................................

څلوريځې



خيرات نه غواړو، له چا وطن ته

وركوو وينه او سا وطن ته

د تيارو تخم غليمه! يوسه

موږ ده راوړې روڼا وطن ته


ډوډۍ پيدا كه په خپلو مټو

نه په زاريو او پټ په پټو

چي كور جوړ نه كړي، وطن ړوند نه دى

چي به په تمه وي د مړڅټو


وطن مي ډك دى له خوږو خلكو

كشكې چي پاك وي له كږو خلكو

وطن د مينې په شاتو پرېولئ!

توپكان مات كړئ د اوږو، خلكو!



چي وژني پټه په زړۀ كې مينه

لكه چي تم شي په تن كې وينه

مينه خو روح دى چي روح يې نه وي

د بوت په رنګه ژوند به كوينه



خاوره د مينې تږې ده ياره!

نه چي د وينې تږې ده ياره!

درځه چي جنګ په خولو لاهو كړو

دونيا د مړينې تږې ده ياره!


كه وطن نه وي نو موږ به نۀ وي

نه به په نوم بيا د پښتانۀ يو

ځئ چي وطن او ژبه خوندي كړو

سبا به وړي د وخت نېزۀ يو


كه مي ورور، ورور شي جوړ به مي كور شي

لاړ به له منځه دوښمن مختور شي

وطن جوړېږي په خپلو مټو

په پردي لاس به دي كور هم ګور شي


قلم در واخله جوړه نخشه كړه

مالومه خپله جغرافيه كړه

نه چي بدن دي بل ډيورنډ پرې كړي

پښتونه! كور پر اسيا ښكاره كړه


ناروغ چي پروت وي د چا په كور كې

ورسره روغ هم سوځي په اور كې

ځئ چي چاره د رنځور وطن كړو

چي خوشالي مو وي په هر لور كې

== سرچينې ==

# لمر ويبلاګ
# تاند ويبپاڼه

[[وېشنيزه:پښتانه ليکوال]]
[[وېشنيزه:پښتانه شاعران]]
