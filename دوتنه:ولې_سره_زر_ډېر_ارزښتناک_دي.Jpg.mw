
 ولې سره زر ډېر ارزښتناک دي

لیکوال : نورالحق ن. څلی 

یادونه : ښاغلي الهام ، زما یوه ګران دوست  دغه پوښتنه له ما څخه کړې ده ، دا زما ځواب دی . فکر کوم ډېرو ته به په زړه پورې واوسي . په درنښت 

  لکه څرنګه چې پوهېږو ، نن ورځ د مندلیف په جدول کې ټولټال ۱۱۸ پېژندل شوي کیمیاوي عنصرونه لرو . له دغو عنصرونو څخه « سره زر » یواځينی کیمیاوي عنصر دی چې بشر هر وخت او په هر ځای کې د پیسو په توګه کارولی دی. زر د پیسو مور هم ده . 
 پوښتنه پیدا کېږي چې دا ولې ؟ ولې کوم یو بل کیمیاوي عنصر د بېلګې په توګه اوسپنې ، مس یا کوم بل څه ډومره لوړه درجه او اعتبار تر لاسه نه کړ ؟ 
  دغو پوښتنو ته سم ځواب ، بیا په همدغه د مندلیف په جدول کې موندلی شو . یاد جدول ته په کتو سره ځينې داسې عنصرونه وینو چې زمونږ ستونزه نشي حل کولی . په بله وینا نشي کېدای پیسې ورڅخه جوړې کړو ، د بېلګې په توګه ګازونه ، اوبلن ( مایع ) او بې رنګه عناصر . د همدې جدول ځينې نور کیمیاوي عناصر زهرجن او رادیو اکتیفي دي ، نو ځکه یې د پیسو جوړولو لپاره نشو کارولی . ځکه هېڅوک نه غواړي چې د جیب پیسې یې د سرطان په ناروغۍ اخته کړي .  
  د مندلیف د جدول ځینې نور عنصرونه بیا ډېر کلک دي . د دې لپاره چې له معدني پرښې ( فلز لرونکي کاڼي یا خاورې ) څخه را جلا شي ، د حرارت درجه باید آن د سانتي ګرېډ زر درجو ته لوړه شي . ځینې نور عناصر بیا زنګ وهي لکه اوسپنه او مس . یو شمېر هېوادونو خپلې پیسې له اوسپنې او مسو څخه جوړې کړې وي ، خو د زنګ وهلو له امله ډېر وخت پاتې نشوې . همدا شان ځینې نور کیمیاوي عنصرونه درز کوي او ژر ماتېږي . 
  که چېرې دغه پورته یاد نیمګړتیا لرونکي عناصر ټول لېرې  کړو ، نو د مندلیف د جدول له ۱۱۸ عناصرو څخه مونږ ته یواځې او یواځې ( ۸ ) عناصر پاتې کېږي چې نجیبه فلزات یې بولي . نجیبه فلزات دا دي : سره زر ، سپین زر ، روتنیم ، رودیوم ، پالادیوم ، اوسمیو ، ایریدیم او پلاتین . 
  د نجیبه فلزاتو ځانګړتیا دا ده چې ټول ډېر ښکلي دي . د دې تر څنګ پرته له سرو زرو او سپینو زرو څخه نور ټول نجیبه فلزات ډېر کمیابه ( نایابه ) دي او د اوبه ( ویلې ) کېدو درجې یې لوړې دي . د دې مانا دا ده چې لاسته راوړل یې ګران کار دی .
  ښه ، کله چې یو شی کمیابه وي او بیا هم ورڅخه پیسې جوړې کړو ، نو اړ یو چې کوچنۍ کوچنۍ سکې جوړې کړو . کوچنۍ پیسې بیا بله ستونزه لري او هغه دا چې کوچنۍ پیسې په آسانۍ سره ورک کېږي .
  په دې توګه د نجیبه فلزاتو له ډلې نه یواځې دوه عنصرونه را پاتې کېږي – سره زر او سپین زر . دغه دواړه عنصرونه ډېر کمیابه نه دي ، د اوبه کېدو درجې یې په پرتله ییزه توګه ټيټې او د سکې جوړولو وړ دي . 
  د سپینو زرو نیمګړتیا دا ده چې د هوا د اغېزې له کبله خپله ځلا له لاسه ورکوي . سره زر بیا بېخي هېڅ نیمګړتیا نه لري ،  ښکلا یې تلپاتې ده . په اوبو او اور کې له منځه نه ځي . 
پای
