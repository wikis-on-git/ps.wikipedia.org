=== --[[ځانګړی:ونډې/103.5.172.134|103.5.172.134]] 07:17, 18 اګسټ 2013 (UTC)'''''ژوند لیک'' 
 ===========

بادام ظریفي (فقیر) چې بادام نوم پرې مور او پلار ايښی دی ، ظریفي تخلص يې پخپله غوره کړی او د فقیر لقب ورته د چشتیه صابري طریقې پير سید علیشاه حسیني حق بابا سرکار وکړی دی .
د محمد ظریف خان باشي ځوي ؛ په کال ۱۳۲۶ لمریز کې د کونړ د څوکۍ ولسوالۍ د شلوټۍ د کلي د ساپي قوم د ګربزو په ټبر کې زوکړای شوی دی ؛ لمړنۍ زده کړې يې د څوکۍ په لمړني ښوونځي کې سرته رسولي ، د زراعت د وزارت پورې تړلې د زراعت مسلکي زده کړې يې تر دولسم ټولګي پورې کړي او وروسته د ننګرهار ولایت کې د فني مامور په توګه (۱۳۴۴) لمریز کال کې په دنده ګمارل شوی چې لمړی د (باغ شاهي) چې اوس ورته قصر وايي موظف مامور چې بیا وروسته د نباتاتو د ساتنې د مدیریت د مرستیال او په کال (۱۳۴۸) کې د مرکز د باغونو د امر په توګه تر (۱۳۵۱) کال پورې دنده ترسره کړې ده ؛ د مکلفیت د دورې د تیرولو څخه وروسته په (۱۳۵۲) کال کې د کابل د ګذرګاه په تحقیقاتي فارم کې د کلچر د امر په توګه مقرر شو ، خو د هغه وخت پرچمي نظريې خاوند وزیر (باختري) سره د نظر د اختلاف په وجه ماموریت پریښودو ته اړ شو او د فرهنګ ډګر ته يې مخه وکړه او د افغان ټولنپال ولسواک ګوند کې په فرهنګي چارو کې بوخت شو ، په (۱۳۵۷) کال کې يې پيښور ته هجرت وکړ د فرهنګی هلوځلو په ترڅ کې د کوزې پښتونخوا د ادبي ، فرهنګي او مدني کړیو سره يې خپلې اړیکې ټینګې کړې ، د پښتانه لیکوالو د ټولنې په لمړنۍ غونډه کې د پښتانه لیکوالو په شورا کې د مرستیال منشي په توګه وټاکل شو ، همداشان د ترقي پسندو مصنفینو د ټولنې سره د رحمان بابا د خاکروبانو د یونین غړیتوب يې هم حاصل کړی ، په (۲۰۰۰) لمریز کال کې د پښتو د عالمي کانفرانس د جوړیدو د انتظامیه کمیټې غړی ؤ ، چې د سیول سوساټي (مدني ټولنو) د غړو له خوا د سلیم راز په مشرۍ جوړ شوی ؤ .
په (۲۰۰۱) میلادي کال کې چې کله په افغانستان کې عبوري حکومت جوړ شو نو د نصرالله بریالي ارسلايي په مرسته او لارښوونه يې د شهید عبدالحق د ټولنیزو خدمتونو اداره جوړه کړه او د دې ادارې د فرهنګي چارو مسول په توګه يې لمړی د (افغان یووالي) په نوم اخبار او بیا وروسته مجله د ډیرو فرهنګي او مدني شخصیتونو په ملتیا نشروله چې دروند مشر پروفیسور عبدالله بختیانی خدمتګار ، پوهاند محمد بشیر دودیال ، استاد فضل ولي ناګار ، غلام رسول راسخ او استاد اورنګ صمیم يې د یادولو وړ دي .
د ننګرهار مشورتي شورا چې د ټولو ولسواليو قومی مشرانو ، دیني علمان ، د ننګرهار پوهنتون استادانو ، ځوانانو ، دني او فرهنګي شخصیتونو او ښځو  کې په پوره اخلاص برخه درلوده او دې حرکت په هغه وخت کې چې حکومت عبوري مرحله کې ؤ د قانون وجود نه لره ډیرې لاسته لاوړنې درلودې چې په یو ځانګړي کتاب کې د ننګرهار ولسي شورا یو کلن جاج تر عنوان لاندې یو کتاب ترتیب او خپور شوی دی ، د دې څخه زیات چې د (افغان یووالي) په نوم (۱۴) ګڼې اخبار او درې ګڼې مجلې چاپ شوي د (د عبدالحق یاد او د شهید عبدالحق پرګنیزې هڅې)کتابونه او نورې ګڼې رسالې او پامپلیټونه چاپ کړي .
د شهید حاجي عبدالقدیر د (د دستار سړی) په نوم اول ټوک ، دویم ټوک او دریم ټوک کتابونه د ظریفي په اهتمام چاپ شوي چې په کال (۱۳۸۶) کې يې د ځينو دوستانو په مشوره او ملګرتیا چې الحاج شیر افضل مسلح ،الحاج عبدالغني هاشمي ، الحاج عاصم ثمرخیلی ، میر اغا منصف ، الحاج غوث حیدري ، مولوي محمد سمیع موحد ، حاجي نوراغا ملکزی ، ډاکټر ریحان الله ، زیارمل ساپی او ډاکټر زیارمل په مشوره د مدني ټولنو د انسجام شورا چې بیا وروسته د مدني ټولنو د یووالي او همغږۍ شورا شوه جوړه کړه ، چې په اوس وخت کې په دغه شورا کې (۷۱) مدني بنسټونه او ټولنې غړیتوب لري او بادام ظریفي فقیر د دغه شورا د لارښودې شورا غړی او منشي دی.
په (۱۳۴۱) لمریز کال کې د شعر ښاپیرۍ ورسره ملګرې شوې چې په سوونو مقالې او مضامین يې په کورنيو او بهرنیو اخبارونو او مجلو کې نشر شوي دي ، په دې وروستیو کې يې آنلاین رسنیو (ویب پاڼو) ته هم لاسرسی پیدا کړی چې د خبریال په ویب پاڼه کې د (بادام ظریفي فقیر) په نوم ځانګړی کالم او تاند ویب پاڼه کې د (یا هو حق) په نوم کچکول تر عنوان الندې کتاب په سلسله وار ډول نشریږي او همداشان يې په ځینو نورو ویب پاڼو کې هم یو شمیر سیاسي ، ټولنیزې او ادبي لیکنې خپریږي .
په لسګونو ورکشاپونو ، ملي او بین المللي سیمنارونو او کنفرانسونو کې يې ګډون کړی او ځيني د عام پوهاوي پروګرامونه يې هم په مخه وړي دي ، د ( د افغانستان نن او پرون او یوه لار) کتابونه يې چاپ شوي ؛ مات کنډول ، زولنې ، افغانستان مه هیروئ ، زه چې ماشوم وم ، زمونږ کور په بانډه کې ؤ او شهیده سپوږمۍ وړې وړې بیلابیلې داستاني کیسې او د شعرونو ټولګې چاپ ته چمتو دي خو ژورنالیست او ویاند یوسف ظریفي وعده کړې چې دا ټول به د ظریفي د کُلیاتو په نوم چاپوم .
ظریفي په سیاسي لحاظ نشنلست دی او د پاچا خان د عدم تشدد د لارې پيرو او د فرهاد بابا د مکتب شاګرد دی ؛ ۴۶ کاله يې د افغان ملت په ګوند کې مبارزه کړې ، د دوهم ځل لپاره د (۱۳۹۰) هجري لمریز کال په ګوندي جرګه کې د ټاکنو په پایله کې د عالي شورا د غړي او د فرهنګي کمیسیون د مشر په توګه وره شوی دی ؛ خو د (۱۳۹۱) کال د اسد په میاشت کې يې غړیتوب څخه استعفی ورکړه او دا وخت په یو حزب کې هم غړیتوب نه لري او یوازې مدني فعال دی .
ظریفي دا وخت د عمر په (۶۵) پنځه شپیتم پړاو کې دی ؛ د یوولسو ځامنو او لوڼو پلار ، د (۳۹) لمسیانو او لسو کړوسو بابا دی .<br />

دا هم د ظریفي د نظم او نثر څو  بیلګې :
<br />
<sub><big>1.	د نظم بیلګه :
یه زما ګله وطنه               یه زما خپله وطنه 
زه دا ستا وزر وزر یم       ته زما نظر نظر يې 
که ته سیوری يې که لمر يې     خو زما په حال خبر يې 
څه به وایم زما تنه               یه زما خپله وطنه   
درنه تاو چې دښمنان شي      غټ لېوان که شرمښان شي 
دوي زمونږ وینو ته تږي       دوي زمونږ د غوښو وږي 
هیڅ يې نشته مړینه             یه زما ګله وطنه 
د نفاق اور کې سوځیږي       ورور د ورور سره جنګیږي
تا په خپل لاس ورانوي دوي    ستا دښمن خوشالوي دوي  
د یو څو پيسو غوښتنه          یه زما ګله وطنه 
شفقت په کې ورک شوی       افغانیت په کې سپک شوی 
در په د  په کې پښتون دی       خوار ذلیل دی او زبون دی 
دی بې واک له خپل چمنه       یه زما ګله وطنه 
بې ساربانه يې کاروان دی      سرخېل نه لري روان دی 
لکه میږې ګډې وډې             د پردي فصل کې ګډې 
بې کمه بې شمنه                 یه زما خپله وطنه 
ستا بچو ته مې دا سوال دی    اخر دا زمونږ څه حال دی 
راځئ یو موټی افغان شئ      او په یوه لاره روان شئ 
کړئ یو بل ته تېرېدنه         یه زما ګله وطنه 
خپل تاریخ ته کړئ نظر      دښمن کړئ د ځانه لر
مټې ونغاړئ خدمت ته       ښه ژوندون د شرافت ته 
(ظریفي) کړم دا غوښـــــتنه      یه زما خپله وطنه</sub>   <br />
   
2.	د نثر بیلګه 
انګور تروه دي</big>
په پښتو کې دا کیسه ډیره مشهوره ده چې وائي یو ګیدړ د یو توت د ونې لاندې تاودیده را تاویده چې په هغه ونه انګورو خپلې زیلۍ خورې کړې وې او ښائسته ښائسته د انګورو خوشې پکې لاندې را زوړندې وې او ګیدړ د دې انګورو خوشو ته نیم نیم ویلیکیده او پورته به ئي ورته کتل خو د ورختو چاره ئي نه وه ځکه چې ونې ته نه شو ورختلی په دې وخت کې سورلیډی (یو بل ځناور ) راغی او ګیدړې ته وویلې چې ګیدړې ترورې انګور ولې نه خورې ، ګیدړې په ځواب کې ورته وویل چې خوریه انګور تروه دي .
ځینې کسان په دولت نیوکې کوي خو تر هغه چې خپله دولتي شوي نه وي پيسې ئي تر هغه بدیشي چې نه ئي لرې د نورو په موټررونو ټکې کوي وائي : چې  دا د ملت په ونیو او زو روان دی خو چې موټر پيدا کړي نو بیا نیمائي څنګله د موټر په کړکۍ بهر را ویستلې وي په رشوت خوړو او اداري فساد کې ککړو ته تر هغه وخته ګوته نیسي تر څو ئي د رشوت په پيسو د وړو مور ته د موټر ډکه ډاله ډالۍ سودا نه وي وړي ؛ ځان تر هغه وخته روڼ اندی ګڼي چې تر څو بیروکراسي هضم کړې نه وي ځان تر هغه وخته د غریبو ملګری او خدمتګار حسابوي چې ترڅو ئي د خیانت په قمچینې غریبو ته شړق نه وي ورکړی ، غم ښادۍ کې تر هغې شریکوي تر څو ئي د ښه سړیتوب نوم نه وي ګټلی بیا د چا کیسه کې نه وي ، په ټولنیزو چارو کې تر هغه وخته شریک کیږی تر څو د ټولنیزو چارو رهبري مقام ته نه رسیدلي ، د هر چا د احترام او درناوي له پاره تر هغه وخته کیني او پاڅیږي تر څو ئي د محترمینو په کتار کې ځان نه وي لیدلی ؛ زه داسې خلکو ته حیران یم چې ځینې انسانان ولې داسې دوه رنګه وي ولې د انسانیت هغه لوړ او عالي مقام ته د همیشه له پاره درناوی نه لري ؛ مونږ چې واړه وو دا خبره به مو اوریدله چې اقتدار په انسان څلور موږي ټک وهي : لومړی موږی د دې په یو غوږ وي چې پاس اوامر اوري او د ښکته خلکو خبره نه اوري ؛ په دويم ځل په یوه سترګه ئي موږی ټک وهل کیږي لاندې خلک نه ګوري خو پورته ګوري ؛ دريم بیا هم ورته په بله سترګه ټکوهي نه پورته خلک ګوري او نه ښکته خو پورته خبره اوري ښکته نه اوري او په بل ځل ورته څلورم موږي په بل غوږ ټک وهي نه پورته ګوري نه ښکته نه ښکته څه اوري نه بره څه اوري او بلاخیره یو بل موږی چې د زوال موږی ورته وائي نو د دې د ټک وهلو سره چې عموماً وروسته خواته ټک وهل کیږي او دا موږی دومره قوي وي چې دا څلور واړه موږي په یو وار ترې ووځي بیا نو بره هم ویني او کوز هم بره هم اوري او ښکته هم خو افسوس کوي ځکه چې یا تقاعد شوی وي یا برطرف شوی وي او یا په قاچاقو کې نیول شوی وي بیا نو تسبح په لاس سپینه خولۍ په سر د جومات په لومړي صف کې ناست وي او راشه درشه کې دواړه لاسونه په سینه ږدي او هر چاته خوله جینګه جینګه کوي .
'''
