[[دوتنه:وزیر فتح خان.jpg|thumb|250px|کیڼ|وزیر فتح خان]]
'''وزير فتح خان''' د [[سردار پاينده خان]] مشر زوى وو . [[شاه زمان خان|اعليحضرت شاه زمان]] دى د خپل لوى وزير په توگه وټاكه ، خو دى يو چلباز او بې پښتو سړى وو ، د تېمورشاه زامن يې د پادشاهۍ په طمع استعمال كړل او وروڼه يې سره وجنگول ، چې په پايله كې د محمد زو بې باکه كورنۍ منځته راغله ، چې يو يا دوه كسه به يې ښه خلك ول .
فتح خان په ۱۷۹۶ ز كال كې ايران ته وتښتېد او هلته د اعليحضرت شاه زمان له ورور محمود سره يو ځاى شو . اعليحضرت شاه زمان چې يو نوميالى ټولواكمن او د ختيځ ناپليون وو ، د خپل ورور محمود سدوزي او نورو افغاني عناصرو په لاس ، چې په سر كې يې وزير فتح خان وو ، له واك نه گوښه كړاى شو . وزير فتح خان چې د ښوونځي په تاريخونو كې د وزير باتدبير په نامه پېژندل شوى وو ، خو په رښتيا كې نه وزير فتح خان وزير باتدبير وو او نه هم [[امير دوست محمد خان]] امير كبير .
د اعليحضرت شاه زمان د واكمنۍ په اړه ټول تاريخ ليكونكي او پخپله انگرېزان په دې اعتراف كوي ، چې شاه زمان په يوازې ځان ، پرته له كومې بهرنۍ مرستې كولاى شواى چې په [[هندوستان]] كې د انگرېزانو مقابلې ته ورودانگې . خو له يوې خوا د انگرېزانو او ايران دسيسې وې او له بلې خوا دغه ستر ملي ځواك زموږ پخپل لاس كمزورى شو . يا د شاه زمان ورور محمود ، يا د پاينده خان زوى وزير فتح خان ، يا [[ملا عاشق]] او نور باركزي او دراني سرداران او محمدزي ول ، چې دوى ټول ملي تاريخ ته محكوم دي . [[شاه محمود سدوزى]] د همدغه فتح خان ، نورو سردارانو په مرسته ، په بهر كې د [[ايران]] او انگليس په خوښه واك ته ورسېد ، چې په پايله كې يې خپل ورور اعليحضرت شاه زمان ړوند كړ بيا يې بندي خانې ته واچاوه . شاه محمود سدوزى دويم ځل هم د فتح خان په مرسته واك ته ورسېد . وزير فتح خان په پاى كې له خپلې ډېرې چالاكۍ او ماجراجويي سره سره لومړى ړوند كړاى شو او بيا د شاه محمود سدوزي او دده د زوى [[كامران]] له خوا ووژل شو . په دې ډول پخپله سزا ورسېد .
==سرچينه==
* قدرت الله حداد ( فرهاد ) د افغان ملي تاريخ ، ۳۸۴ ، ۳۸۷ ، ۳۸۹ ، ۳۹۱-۳۹۳ ، ۳۹۶ مخونه . د ساپي د پښتو څېړنو او پراختيا مركز له خوا د ۱۳۸۳ لمريز كال چاپ .



[[وېشنيزه:د افغانستان نوميالي ]]
