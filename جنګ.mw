
»نیابتی جګړه« یا له یرغل او اشغال سره مبارزه؟

چهارشنبه ۲۷ حوت ۱۳۹۳ - ډاکتر رنګین دادفر سپنتا





په دې ورځو کې کله چې ورځپاڼو ته نظر واچول شی او یا هم د ګردی مېز د یو شمېر ګډونوالو ویناوو ته غوږ کېښودل شی، یوه کلمه په کې ډېره کارول کیږی: «نیابتی جګړه»! ددې کلمې کارونکی په ښکاره او یاهم په شرمناکه توګه ورڅخه ګټه پورته کوی. ستونزه ورڅخه په ګټې اخیستو کې نه ده. ستونزه په دې کې ده چې په افغانستان کې د کومو موخو تحقق لپاره ورڅخه ګټه پورته کیږی.
د افغانستان په وروستیو سیاسی خبرواترو کې د «نیابتی جګړې» کلمه زموږ په سیمه کې دوه سیاسی شخصیتونه کاری. یو هم ولسمشر محمد اشرف غنی دی چې له دې کلمې څخه یې په څو موردو کې، په ځانګړې توګه په کتماندو کې د سارک هېوادونو د مشرانو په کنفرانس او په دې وروستیو کې د ملی شورا د نوی کاری کال پرانیستو مراسمو کې ورڅخه ګټه پورته کړې ده. بل هم د پاکستان د پخوانی پوځی حکومت مشر پروېزمشرف دی، چې له ګاردین ورځپانې سره یې په خپلو مرکو کې، د افغانستان خلک په دوو برخو ووېشل: د پاکستان پلوی پښتون قوم او د هند پلوی غیرپښتانه قومونه. هغه زیاته کړه، چې موږ د افغانستان طالبانوته په پاکستان پورې د تړلو جنګیالیو په توګه له هند سره په «نیابتی جګړې» کې روزنه ورکړه او په وسلو مو سمبال کړل. (د نړیوالو حقونو له نظره ددغه اعتراف جرمی بحث یوې خواته پرېږدو) پخوا او له دغو څرګندونو وروسته یو شمېر سیاستوالو او بهرنیو ورځپاڼه لیکونکو له دې کلمې څخه ګټه پورته کړې وه.
له بده مرغه چې طالب پلوه رسنۍ او د هغوی قربانیانو ته نږدې رسنۍ هم، په هر دلیل چې وی، ددې کلمې کارولو ته لیوالتیا ښیی. دردناکه خو دا ده، چې زموږ په هېواد کې له دې کلمې څخه په غیرمسولانه ګټې اخیستو کې څو ستونزې راپورته کیږی: د دوست او دوښمن سرحدونه ګډوډیږی، د نوییمې میلادی لسیزې له لومړۍ نیمایی څخه تراوسه پورې د پاکستان یرغل پر وړاندې د افغانستان د خلکو مقاومت، د «نیابتی جګړې» کلمې په ګټې اخیستو سره تر پوښتنې لاندې راځی. د پاکستان یرغل پر وړاندې د افغانستان د ازادۍ جګړه د هند او پاکستان ترمنځ په استخباراتی جګړې بدلیږی، د افغانستان امنیتی او اردو ځواکونه چې د طالبانو پر وړاندې چې په پاکستان پورې اړوند دی په هند پورې تړلی بلل کیږی او په پای کې په دغه ډول بحث کې واقعیتونه برعکس ښودل کیږی او هم د «نیابتی جګړې» مفهوم ګډوډیږی.
زه دلته څو واقعیتونو ته اشاره کول اړینه بولم:

۱٫ پاکستان په ډېرو مواردو کې ادعا کړې چې «هند په افغانستان کې څوارلس جرال قونسلې لری.» دغه ادعا دروغ، بې‌ځایه او د خندا وړ ده. هند له پاکستان او ایران سره برابر په افغانستان کې څلور قونسلکرۍ لری. او دغه قونسلګرۍ له نوی دوران وړاندې یانې له ۲۰۰۲ کال وروسته په افغانستان کې جوړې شوی دی. اوس نو که چېرې د «ای‌ایس‌ای» جنرالان غواړی د افغانستان له حکومت څځه غوښتنه وکړی، چې دغه قونسلګرۍ وتړی، د هغوی خپل کار دی، خو د هېواد خپلواکی‌ غوښتونکی هېڅ کله هم دغه هېواد ته حق نه ورکوی، چې د افغانستان پر بهرنی سیاست کنټرول خپل کړی او په افغانستان کې د بهرنیو نماینده‌ګیو د تعطیلولو لامل شی.

۲٫ بله ادعا داده چې هند « په کونړ کې د « تحریک طالبان پاکستان» له ځواکونو سره مرسته کوی او د افغانستان پخوانی حکومت د هند په مرسته دغو ځواکونو ته خوندی ځایونه او زورنه ورکوله. دغه ادعا هم دروغ او بې‌ځایه ده. د کونړ سیمې د ۲۰۱۴ کال تر نیمایی پورې د افغان حکومت تر کنټرول لاندې نه وې. د امریکا متحده ایالتونو ځواکونو په دې سیمه کې له شپېتو زیاتې وړې او سترې اډې درلودې. نه هند او نه هم افغانستان، ان که چېرې غوښتی یې وی، په دې سیمو کې یې چاته خوندی ځایونه او روزنه نه شوه ورکولی.

۳٫ «هند د افغانستان له لارې د بلوچستان له بېلتون‌غوښتونکی غورځنګ سره مرسته کوی.» د پاکستان دغه ادعا هم واقعیت نه لری. واقعیت خبره دا ده، چې په ۲۰۰۶ کال کې د بلوڅو د ملی مشر نواب اکبر بوګتی له شهادت وروسته، د هغه د کورنۍ غړو او قوم په افغانستان کې پناه واخیسته او د افغانستان د وخت حکومت هم د ملګروملتونو سازمان د کډوالو چارو دفتر او په کابل کې د پاکستان سفیر ته په اطلاع ورکولو سره، ملکی، ښځو او ماشومانو کډوالو ته پناه ورکړه. یو بل دلیل چې پاکستان یې په دې برخه کې وړاندې کوی، دا دی چې «د اکبر بوګتی لمسی د کابل له هوایی ډګر څخه د افغانستان پاسپورټ په درلودو سره هېواد خوشې کړی او هند ته تللی دی.» لومړی خو دا ادعا دروغ ده. دویم که چېرې داسې هم وی، له هېڅ کوم نړیوال قانون سره نه یوازې دا چې په ټکر کې نه دی، بلکې دا د پناه ورکونکی هېواد ژمنه ده چې د په ژنیو کې د پناه اخیستونکو د ۱۹۵۱ کنوانیسون پر اساس پناه اخیستونکی ته د ګرځېدو قانونی زمینه برابروی. پاکستان تر اوسه پورې ددې په اړه چې «بلوڅ بېلتون غوښتونکی» د افغانستان له خاورې څخه د هغه هېواد پر وړاندې په پوځی برید لاس پورې کړی او یا هم دا چې په افغانستان کې روزنه وینی، کره اطلاع نه ده وړاندې کړې. ان که چېرې دا ادعا سمه هم وی، چې هند له بېلتون غوښتونکو بلوڅانو سره مرسته کوی، بیا هم د جګړې ډګر افغانستان نه دی. پاکستان ولې په کشمیر یا په کوم بل ځای کې د هند پر وړاندې نه جنګیږی، چې راځی زموږ د ښوونځی ډله ډله ماشومان وژنی؟

۴٫ پاکستان غواړی چې افغانستان له هند سره خپلې اړیکې کمې کړی. هند هر کال ۱۵۰۰ زده‌کړه ییز بورسونه افغانستان ته برابروی او له دې سربېره سلګونه افغان ځوانان په هند کې حرفه‌ یی او کسبی زده‌کړې ترلاسه کوی. افغانستان دغو تحصیلی بورسونو ته اړتیا لری. همدا اوس د هند سلګونه تنه فارغ‌التحصیل کړی د افغان حکومت په بېلا بېلو برخو کې کار کوی. ایا دا د افغانستان په ګټه ده چې هند ته د زموږ د ځوانانو له لېږلو څخه ډډه وکړی؟

۵٫ هند د افغانستان لپاره کابل ته له شمال څخه د برېښنا لېږد کرښه احداث کړې ده. د پاکستان په مشرۍ طالب تروریستان د برېښنا دغو ستنو ته چاودنه ورکوی. دغه امر له نیابتی جګړې سره څه تړاو لری؟

۶٫ هند د افغانستان لپاره د دلارام- زرنج لاره احداث کړې ده. ددې لارې په احداث کېدو سره له یوې خوا زموږ یو محرومه ولایت نیمروز له انزوا څخه بهر شو او له بلې خوا له ایران سره او د ایران له لارې له نړۍ سره د بندر یوه لاره پرانیستل شوه. نه پوهېږم چې ددې لارې له درکه پاکستان ته کوم امنیتی ګواښ پېښیږی، چې ددې لارې په هر کیلومتر کې باید یو افغان یا هندی د پاکستان استخباراتی دستګاه په لاس ووژل شی.

۷٫ هند په هرات کې د سلما بند رغاولو پروژه پیل کړه. ددغه بند رغاول پاکستان ته کوم بالقوه او یا بالفعله ګواښ پېښوی، چې پاکستان ددغه بند چاودولو لپاره لسګونه طالبان په وسلو سمبال او وهڅول؟

۸٫ د افغانستان ملی شورا په یوې نامناسبه ودانۍ کې خپلې غونډې کوی. د هند جمهوریت د افغانستان ملی شورا لپاره مناسب ځای جوړوی. پاکستان د هند دغه کار د ځان پر وړاندې ګواښ بولی، څنګه کولی شو پاکستان پوه کړو چې د ملی شورا لپاره د ودانۍ جوړول د هغه هېواد لپاره هېڅ ډول ګواښ نه رامنځ ته کوی.

۹٫ د افغانستان د بهرنیو چارو زارت په دننه کې د «ستور ماڼۍ» تاریخی ځای د له منځه تلو په حال کې دی. هند د افغان حکومت د غوښتنې پر اساس چمتو شو، چې ددې ماڼۍ لګښت پر غاړه واخلی. دا چې د یوه تاریخی ځای رغاول څنګه کولی شی د پاکستان ملی امنیت وګواښوی، درک یې ناشونی دی.

۱۰٫ افغانستان یو کرنیز هېواد دی. اوس هم زموږ په هېواد کې په دودیزه او غیرعلمی تګلارو سره کرنه ترسره کیږی. په کومو ځایونو کې چې په پرمختللی ډول کرنه وشی، بیا هم د چاپیریال ساتنې زده‌کړې کموالی له کبله، له ځمکې او باغونو همدارنګه له اوبو څخه د ګټې اخیستو څرنګوالی تل پاتې نه وی. هند په کندهار کې د افغانستان لپاره د کرنې یو پوهنتون جوړوی. نه پوهېږم چې کرنیز فارمونه څنګه د پاکستان ملی امنیت لپاره ګواښ رامنځ ته کوی؟

۱۱٫ پاکستان له افغانستان سره د سوداګرۍ او ترانزیت تړون لاسلیک کړ. نه یوازې دا چې ددغه تړون مفادعملی نه شول، بلکې افغانستان ډېر وخت په وچه کې د راګیر هېوادونو د حقونو کنوانسیون او د دوه اړخیزو هوکړو خلاف، د پاکستان په اقتصادی کلابندی کې دی او په همدې دلیل هر کال افغانستان ته ملیونونه ډالره زیان رسیږی.

۱۲٫ پاکستان له افغانستان سره ژمنه کړې وه، چې د جلال‌اباد- تورخم لارې ته پراختیا ورکوی. داژمنه هېڅ کله هم عملی نه شوه.

۱۳٫ پاکستان له افغانستان سره ژمنه کړې وه، چې د اورګاډی لاره به تر چمن او له هغه ځایه تر کندهار پورې تمدید کړی. دا ژمنه هم هېڅ کله عملی نه شوه.

۱۴٫ په ای‌ایس‌ای پورې تړلې تروریستی ډلې لښکر طیبې، دوه ځلې د هند پر سفارت او څو ځلې د هند په قونسلګریو او مېلمستونونو چې په کې عادی هندی کارکونکی اوسیدل بریدونه وکړل. په دغو ځانمرګو بریدونو کې څو تنه هندی دیپلوماتان او کارکونکی، همدارنګه د افغانستان ډېری وګړی ووژل او ټپی شول، د افغانستان خلکو ته ستر مالی زیانونه واوښتل. خو له نېکه ‌مرغه په افغانستان کې د د پاکستان پرهېڅ کوم بنسټ برید ونه شو.

۱۵٫ پاکستان په ۲۰۱۱ کال په یوه لیدنه کې چې په کې د افغانستان د وخت ولسمشر حامد کرزی، د بهرنیو چارو وزیر زلمی رسول، د ملی امنیت سلاکار ډاکتر رنګین دادفر سپنتا، په پاکستان کې د افغانستان سفیر عمر داوودزی او د پاکستان له لوری لومړی وزیر یوسف رضا ګیلانی، د بهرنیو چارو وزیرې حنا ربانی کهر، لوی‌ درستیز جنرال اشفاق کیانی او د ای‌ایس‌ای مشر جنرال شجاع پاشا حضور درلود ژمنه وکړه، چې د طالبانو له مشر ملا عمر سره به د سولې په اړه د افغانستان لیک هغه ته ولېږدوی او د درې اونیو په ترڅ کې به د افغانستان لپاره د ملاعمر ځواب ترلاسه کړی. له هغه وخت څخه تر اوسه پورې شاوخوا پنځه کاله تیریږی، پاکستان هېڅ کله هم په خپله ژمنه وفا ونه کړه.

۱۶٫ پاکستان د افغانستان لیک ته د ځواب ویلو پر ځای، د افغانستان سیاسی مشران یو پر بل پسې ترور کړل.

۱۷٫ د پاکستان ملکی مشرانو او د پوځ مشر د تېر کال په جون میاشت کې له ما سره (کله چې د ملی امنیت سلاکار دنده مې پر غاړه درلوده) ژمنه وکړه، چې په وزیرستان کې د حقانی شبکې پر وړاندې عملیات ترسره کړی، ان پاکستان ته زما له سفر یوه ورځ وروسته، د پاکستان د پوځ ویاند اعلان وکړ، چې په وزیرستان کې د حقانی شبکه هم ددغه هېواد د پوځی عملیاتو له موخو څخه ده. واقعیت دا دی، چې د پاکستان استخباراتو له دې سره په ورته وخت کې چې له افغان پلاوی سره یې خبرې کولې، د حقانی کورنۍ او ددې شبکې پیاوړی قومندانان د یوې مودې لپاره له سیمې څخه خوندی ځایونو ته ولېږدول.

۱۸٫ دا چې زه اوس د ملی امنیت اطلاعاتو ته لاسرسی نه لرم نه شم کولی، د نویو اطلاعاتو په اړه څه ووایم. خو د افغانستان ملی امنیت کره اسناد په لاس کې لری، چې پر بنسټ یې د پاکستان استخبارات د طالبانو یو شمېر مشخصو کسانو ته ډېرې پیسې ورکوی او دغه کار دومره په بې‌ پروایۍ سره ترسره کیږی، چې کله هم ان د چک صادرولو له لارې پیسې ورکوی. (زه د ډېرو نورو شیانو په اړه هم پوهېږم، چې د یو شمېر کسانو په خطر کې د نه اچولو لپاره دلته د هغوی له نوم اخیستو څخه ډډه کوم. د بمونو جوړولو فابریکې، د چاودېدونکو توکو تولید، روزن ځایونه، تړلی کسان او … البته د ځینو امنیت په برخه کې زما اندېښنه یوازې د پاکستان له استخباراتو څخه نه ده.)

۱۹٫ پاکستان اوس هم د طالبانو مخه زموږ خلکو ته متوجه کوی، زموږ ښځې او نارینه وژنی، زموږ ښوونځی او روغتونونه ویجاړوی، زموږ سرکونه او پلونه ورانوی، لشکر طیبه ډله په افغانستان کې تروریستی کړنې ترسره کوی. د افغانستان د ملی امنیت او نور دولتی ارګانونه له پاکستانی چارواکو سره د حقانی شبکې د غړو او د طالبانو غږیزې مکالمې لری، چې په ډېرو مواردو کې حقانی شبکې ته لارښوونه شوې، چې څنګه عملیات ترسره کړی او کوم کسان باید ووژنی. په څو مواردو کې ان ویل شوی، چې که تاسو په یوازې توګه نه شئ کولی پلانی شخصیت ترور کړئ، له لښکر طیبې څخه مرسته وغواړئ. دا چاره تر دې حده هم مخکې وړل شوې ده، چې ان امر ورکول کیږی، چې د افغان جهادی او سیاسی شخصیتونو د کورنۍ غړی ووژنئ. هېڅ کومه نښانه او دلیل نه شته، چې فکر وشی د افغانستان پر وړاندې د پاکستان دغه پنځه‌ ویشت کلنه خونړۍ جګړه دې پای ولری. په پورته برخه کې هڅه وشوه، چې څرګنده کړم د هند جمهوریت سره زموږ اړیکه د دوو دوست هېوادونو په چوکاټ کې اړیکه ده. لکه له ترکیې هېواد سره زموږ اړیکه او له دې څخه بل څه نه.
خو د روانې جګړې په اړه باید ووایم چې په افغانستان کې دوه ډوله جګړه شته: یو هم د افغانستان خلک دی، چې په استازیتوب یې د امریکایی ځواکونو په ګډون او همکارۍ (پخوا ناټو او د ایساف غړی هېوادونه) افغان پوځ او امنیتی ځواکونه جګړه کوی، او بل هم ای‌ایس‌ای، طالبان او القاعده چې د پاکستان په استازیتوب او امر یو له بل سره په جګړه کې ښکېل دی. واقعیت دا دی چې افغان ځواکونه او متحدین یې له خپلواکۍ او د هېواد له ځمکنۍ بشپړتیا او قانونی نظام څخه د ساتلو لپاره د پاکستان یرغل پر وړاندې د افغانستان له خاورې څخه دفاع کوی. بلخوا، متجاوز او جګړه ‌زېږونکی لوری دی. په افغانستان کې «نیابتی جګړه» روانه، نه ده.
په نیابتی جګړې باور یوازې کولی شی د «ای‌ایس‌ای» له ذهن څخه سرچینه واخلی. د ۲۰۱۳ کال د جولای په لومړۍ نېټه د پاکستان د بهرنی سیاست او د ملی امنیت له سلاکار سرتاج عزیز سره په لیدنه کې حامد کرزی وویل: «هندوستان او له هندوستان سره زموږ له اړیکې څخه ستاسو تعریف هم یوه هغه مسله ده، چې باید پرې تمرکز وشی. تاسو کولی شئ په افغانستان کې ستراتیژیک ژوروالی ولرئ. خو د دوستۍ او همکارۍ له لارې نه د غصې او زور له لارې. له هند سره د افغانستان له اړیکې څخه ستاسو اخیسته سمه نه ده. تاسو فکر کوئ، چې هند د افغانستان له خاورې څخه ستاسې پر وړاندې ګټه پورته کوی. دا یو ناسم باور دی. ستاسو پر وړاندې د هند په سیاست کې بدلون راغلی دی. بوګتی له موږ څخه مرسته وغوښته خو ما ځواب ورنه کړ. افغانستان تاسو ته هر ډول ضمانت درکوی، چې له افغانستان څخه به تاسو ته ګواښ پېښ نه شی. هند چمتو دی له تاسو سره خبرې وکړی.
ان له هند سره زموږ د اړیکو په اړه ستاسو د اندېښنو په تړاو. هیله کیږی له افغانستان سره اړیکې ته په هغه سترګه مه‌ګورئ، په کومه سترګه چې له هند سره خپلو ستونزو ته پرې ګورئ.»

۲۰٫ «نیابتی جګړه» څه ته وایی؟ دې کلمې له دویمې نړیوالې جګړې وروسته په سیاسی ادبیاتو او د جګړې او سولې په څېړنو کې پراخه کارونه پیدا کړه. د امریکا متحده ایالتونو په مشرۍ د ناټو او د پخوانی شوروی په مشرۍ د وارسا تړون ترمنځ د اټومی تعادل په ټینګېدو سره، ددغو دوو سازمانونو ترمنځ د هر ډول مخامخ تقابل په پایله کې د رامنځ ته کېدونکی دروند لګښت له امله، ددغو دوو سازمانونو ترمنځ سیالۍ د هغه وخت د درېیمې نړۍ په ساحو کې متمرکزې شوې. له هغو ډلو څخه په ملاتړ چې لورو ورسره ایډیولوژیک تړاو درلود، د جګړو پراخېدو ته لمن وهله، خو یو له بل سره یې له مخامخ کېدو څخه ډډه کوله. په همدې حال کې له دواړو خواوو څخه جبهې ګرمې ساتل کېدې. په بله وینا، کپیتالیزم او د شوروی کمونیزم ایډیولوژۍ د درېیم لوری د ورانولو په لګښت د خپلې ایډیولوژۍ تسلط په لټه کې وو.
دغه لاسوهنې یا خو د تسلیحاتو، مالی او لوژیستکی مرستو لېږلو له لارې او یا دا چې په مخامخ لاسوهنې سره ترسره کېدې. له شوروی سره د افغانستان جګړه یا له ویتنام سره د امریکا جګړه او همدارنګه په نیکاراګوای کې د انقلاب ضد پاڅون او یا هم په چیلی کې پرسالودر آلینده کودتا، په افریقا کې د انګولا جګړه او دې ته ورته نورې جګړې، د نیابتی جګړو پېژندل شوې بېلګې دی.

۲۱٫ او په پای کې: هند ناهیله‌کونکی فرهنګ لری. ددغو خلکو بې‌سارې هوساینه، له تضاده ډکه دموکراسی، تناقض او تسامح یې، پرمختللی او دودیز ژوند، په بېلا بېلو دینی باورونو سره ژوند کول او دې ته ورته ډېرو نور څه، دغه هېواد یو استثنایی هېواد جوړ کړی دی. زه شخصا دغه فرهنګ ته درناوی لرم. خو که ریښتیا ووایم، په بهرنی سیاست کې ددغه هېواد له بې‌حرکتۍ او ناتوانۍ څخه هېڅ کله هم خوښ او راضی نه یم. نن چې د یوه ملی کس په توګه لیکم، اړینه ده چې په ډاګه ووایم چې نه شم کولی په دې تړاو له هندی سیاستوالو سره د خپل ژور نظر توپیر پټ کړم. کله چې موږ د خپلو تسلیحاتی اړتیاوو نوملړ هندی چارواکو ته وړاندې کړ، چې له نوې‌ډیلی څخه ځواب راغی زموږ د حکومت وخت پای ته ورسېده.
کله چې زه د ستراتیژیک تړون لاسلیک وړاندیز لپاره هند ته لاړم، حامد کرزی چې هند یې ډېر ښه پیژانده او په ورته وخت کې چې له دغه وړاندیز څخه یې ملاتړ کاوه، له ما څخه پوښتنه وکړه: «فکر کوې چې هندیان به دغه وړاندیز ومنی…؟» خو ما ددغه تړون پر لاسلیک کولو ټینګار وکړ. وخت وغځېده، تر هغو چې هندیان ددغه تړون لاسلیک کولو ته چمتو شول. کله چې د بهرنیو چارو وزارت سیاسی معین جایدلودین له هند سره د ګډ دفاعی تړون لاسلیک کولو خبره مطرح کړه ما او هغه د چوکاټ او محتوا پر سر له بحث او هوکړې وروسته، دا ایډیا د وخت له ولسمشر سره شریکه کړه. بیاهم ولسمشر وو چې زموږ وړاندیز یې ومانه، ځکه چې هغه پوهېده هندی سیاستوال به له دغه وړاندیز څخه اندېښمن شی او واقعیت هم همداسې وو. موږ ګډ دفاعی تړون ته د رسېدو لپاره د مقدمې په توګه د خپلو تسلیحاتی اړتیاوو نوملړ هند ته وړی و. دغه واقعیتونه مې دلته په دې خاطر راوړل، چې خلک پوه شی چې زموږ په هېواد کې «نیابتی جګړه» نه ده روانه. نه هند او نه هم نور هېوادونه چمتو وو، چې زموږ له امنیت سره د مرستې لپاره ستر ګواښونه ومنی او دا یو ښه کار هم دی. موږ باید زده کړو چې څنګه کولی شو له اوسنیو ممکنه همکاریو څخه د خپل هېواد دفاع لپاره ګټه پورته کړو. زموږ خلک باید پوه شی، چې زموږ هېواد د پاکستان تر مخامخ یرغل لاندې دی، زموږ خلک باید پوه شی چې د پاکستان پروړاندې زموږ اصلی متحد امریکا، دوه مخی سیاست مخ ته وړی، زموږ خلک باید پوه شی چې د نولسمې پېړۍ د استعمار پخوانۍ او اوسنۍ نسخې زموږ پرسر مصیبت راوړونکې دی. زموږ خلک باید یو ځل بیا پوه شی، چې ستر قدرتونه د دموکراسۍ، بشری حقونو او د ښاریانو حقونو په څېر د ارزښتونو تحقق په لټه کې نه دی؛ هغه څه چې نن‌سبا په افغانستان کې د خطرناکه نسخې په اجرا کېدو سره تحقق پیدا کوی، تر بل ډول شرایطو لاندې د پخوانیو وختونو دوام دی. زموږ خلک باید پوه شی چې هند زموږ دوست دی او باید دې دوستۍ ته درناوی وشی، خو هند له دې څخه ډېر احتیاط کوی چې که له موږ څخه په ملاتړ کې مخکې لاړ شی، د ځان لپاره لاډېر سرخوږی جوړ نه کړی او هند هم د افغانستان او هم د بل هر هېواد په څېر خپل لومړیتوبونه لری. ان که چېرې په افغانستان کې د هند حضور او فعاله همکارۍ ته هیله هم وشی، دغه هېواد یې په لټه کې نه دی او موږ نه باید تېروتنه وکړو.

 

وروستۍ خبره:

موږ د برابرۍ، ښه ګاونډیټوب او یو د بل په چارو کې د نه لاسوهنې اصولو په تړاو د ملی ګټو پر بنسټ د نړۍ له ټولو هېوادونو په ځانګړې توګه له پاکستان سره دوستۍ او ګډ اقدام ته اړتیا لرو. دا نه باید هېر کړو، چې زموږ هستی زموږ په خپلواکۍ او ازادۍ سره مانا ورکوی. او ازادۍ او خپلواکۍ د نورو هېوادونو له همکارۍ او ګډ اقدام سره په ټکر کې نه ده. پوهېږو چې د تاریخ په اوږدو کې ډېر خلک نابود شوی دی. خپلواکۍ ته باید د ملتونو د وجودی ارزښت په توګه درناوی وشی او دغه حقیقت د «نړیوال کېدو» او اقتصادی او فرهنګی اړوندېدو په پیر کې لکه څنګه چې ځینې فکر کوی، بدلون نه دی کړی. د نړیوالو حقونو اصلی ارکان اوس هم د ملی دولتونو له شتون څخه رامنځ ته کیږی او دغه ملی دولتونه د متقابلو اړوندېدو له درلودو سربېره، خپلواکۍ او ملی حاکمیت ته اړتیا لری او کولی شو د خپلو خلکو پر بې‌ساری توان تکیه کولو سره له خپلواکۍ څخه ساتنه وکړو.
