'''محمد هاشم وطنوال''' د خدای بښلي [[محمد عمر]] زوی ، پر ۱۳۳۱ لمریز کال د ارزګان ولایت د ترین کوټ ښار د توري ( طوري ) په کلي کې نړۍ ته سترګې غړولې دي . خپلې دینې مروجې زده کړې يې د خپلو سیمه ییزو دیني پوهانو څخه خپلې کړې . لومړنۍ او منځنۍ زده کړې يې د ترینکګوټ د [[سیدال ناصري]] په لېسه او لوړې زده کړې يې د کېمیا او بیولوجۍ په څانګو کې [[د کابل پوهنتون]] د ساینس په پوهنخي کې سرته ورسولې . وطنوال د خپل دنده ییز فعالیت په ترڅ کې د [[کابل]] ښار د ساینس مرکز او بیا [[د ارزګان ولایت]] د پوهنې مدیریت د سوپر ایزور ، د پوهنې وزارت د ادراي ريس او مرستیال ، [[د هرات ولایت]] مستوفي ، د ټولګټو ( فواید عامې ) وزارت د کورجوړونې د تصدۍ ريس ، [[د کورنیو چارو وزارت]] د ادری ريس او مرستیال ، د لوګر او خوست ولایتوتو د والي او د سیمه ییزو ارګانونو د څانګې د ريس په توګه خپلې دندې په ښه توګه ترسره کړې دي . 
وطنوال د ارزګان ولایت د یومنلي او با نفوذه شخصیت په توګه له هماغه ولایت څخه د ولسي جرګې پېنځلسمې او شپاړسمې دورې ته د خلکو د رایو په ګټلو سره د وکیل په توګه بریالی شوی دی . وطنوال د خپلو کارنده فعالیتونو په لړ کې تل د خپلو خلکو هوډ او ارادې ته درناوی او پام کړی دی . دی د خپلو خلکو د یو زړه سواند او د ولس په دردونو دردمند وکیل وو . خدای بښلی وطنوال د خپل ماموریت په شپږ کلن پېر کې د خپلو خلکو د خدمتګارانو له ځلاندو ستورو څخه وو . 
محمد هاشم وطنوال د ولسي جرګې په ۱۵ دوره کې د خلکو د کارنده استازي په توګه د مرکزي تفتیش د کمیسیون د ریس او د درېیم خط د پارلماني ګروپ د کارنده غړي په توګه په اغېزمن ډول دندې سرته رسولې دی . وطنوال په وروستیو کې ( له مړینې نه مخکې ) د ولسې جرګې په دغه دوره کې د دفاعي چارو د کمیسیون د مرستیال په توګه دنده ترسره کوله . خدای بښلی وطنوال د یو پیاوړي او پولادي هوډ خاوند وو. دی رښتینی ، یومخی ، متواضع کرکټر ، او د ورین تندي خاوند وو . 
محمد هاشم وطنوال د خپلو سیاسي هلو ځلو په لړ کې له خپلو نورو روڼ اندو ملګرو سره پر ۱۳۸۲ لمریز کال د [[افغانستان]] د ملي ګوند بنسټ کېښود او دا مهال د دې ګوند د مشرتابه شورا غړی وو . د افغانستان په اوسني کړکېچن تاریخي پېر کې ډېر ښه او هېوادپال شخصیتونه د غمجنو پېښو او ناورینونو بلهاري شوي دی ، چې په خواشینۍ سره له دغو کسانو نه یو محمد هاشم وطنوال دی ، چې  د ۱۳۹۰ لمریز کال د چنګاښ د میاشتې پر ۲۶ نېټه ( د ۲۰۱۱ ز کال د جولای پر ۱۶ ) د یکشنبې پر ورځ د ماښام پر اتو بجو د هېواد د دوښمنانو له خوا د [[کابل]] ښار په څلورمه کارته کې د یو ترهګریز برید په ترڅ کې ووژل شو .
په ولسي جرګه کې د ارزګان د خلکو د استازي شهید محمد هاشم وطنوال جنازه د ولسي جرګې د غړو ، دولتي جګپوړو چارواکو ، جهادي شخصیتونو، د کابینې د غړو ، د ارزګان د قومي مشرانو، د کابل پوهنتون د استادانو ، د ملي شورا د دواړو جرګو د دارالانشاوو د رئیسانو او غړو ، فرهنګیانو او د ارواښاد د ملګرو په ملتیا د ملي شورا د الحاقیې ودانۍ په انګړ کې د جنازې د لمانځه تر ادا کولو وروسته په دارالامان کې د پارلمان د نوې ودانۍ په سیمه کې خاورو ته وسپارل شوه. خدای بښلي وطنوال واده کړی ، درې زامن او څلور لوڼې ترې پاتې دي . 
 
==اخځونه==
# http://talafghan.com/messegesandreports/mhwatanwal=biography.pdf
#http://wj.parliament.af/pvp/showdoc.aspx?Id=2149
#http://bakhtarnews.com.af/index.php?news=21377
