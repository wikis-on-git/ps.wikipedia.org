حاجي '''جان محمد تره کی''' (۱۳۰۶ ، لمريز [[کال]] ، [[غزني]] مقر ولسوالۍ ، کمکۍ ناوه ، سور کلی- د ۱۳۹۲ لمريز کال د وري ۳۱ [[لندن]]) د نظر محمد تره کي زوی ، د وتلي [[ليکوال]] او [[سياستوال]] [[نور محمد ترکی|نور محمد ترکي]] کشر ورور دی . 
==مخينه==
حاجي جان محمد تره کی پر ۱۳۰۶ لمريز کال [[د غزني ولايت]] د مقر ولسوالۍ د کمکۍ ناوې په سره کلي کې په یو څه ناڅه لوستې (باسواده) شپني او بزګره کورنۍ کې زېږېدلی دی. د جان محمد تره کې لپاره د وخت حالاتو مرسته ونه کړه چې رسمي زده کړې تر لاسه کړي ، خو هغه وخت چې له خپل مشر ورور نور محمد تره کي سره د [[کابل]] ښار ته راوکوچید له زده کړو سره تودې مینې هغه دې ته اړ ايست چې د ورځنیو کارونو تر څنګ له خپل مشر ورور څخه د لیک او لوست زده کړه وکړي . 
جان محمد تره کی په ګوندي او سیاسي کړیو پورې کوم تړلی شخصیت نه وو ، خو د خپلو خلکو د نېکمرغۍ ، خپل هېواد د ابادۍ او سوکالۍ ستر ارمان یې درلود . جان محمد تره کي په ټولګټو (فوائد عامې) وزارت کې د یوې لنډې مودې کار څخه پرته چې هلته ېې د کاتب یا محرر په توګه دنده ترسره کړې ، بله هیڅ ډول رسمي دنده نه درلودله . یوه اوږده زمانه ېې د خپلې کورنۍ د معشیت لپاره یو ډول سوداګریز فعالیت درلود. ده کومه پانګه نه درلودله چې ډېر ګټور څه تر سره کړي . هغه به له [[مزار شریف]] څخه نیولې تر [[کابل]] ، [[کندهار]] او [[هرات|هراته]] پورې د پنبې د رانیولو او پلورلو کار کاوه او کله به هم چې دې هڅو د ژوند څه نه پوره کول نو د یو ډول ګرځنده بزازۍ هڅې به ېې کولې. 
نوموړی د خپلو اقتصادې هڅو په لړ کې په دې وتوانیده چې له یو شمېر د ده په شان د لږ اقتصادي توان درلودونکو سره په ګډه یو ډول سهامي ترانسپورتي شرکت جوړ او دی يې د ویاړمن مشر پهتوګه وټاکل شي. دغه شرکت دغزني د سنايي ترانسپورتي شرکت په نوم و چې ونډه والو ېې له یوه یا دوو موټرو څخه زیاته ونډه پکې نه درلوده. جان محمد تره کی د ۱۳۵۷ لېږديز لمريز کال د غويي د میاشتې داومې نیټې تر پاڅونه پورې په همدغه شرکت کې پاتې شو. وروسته د حالاتو بدلون او د شرکت اقتصادي ماتې دی هم د نورو وڼده والو په شان درنې وزګارتیا ته ورساوه. د غويي تر پاڅونه وروسته سره له دې چې د ده مشر ورور [[نورمحمد ترکی]] د واکمن ګوند او دولت مشر و خو ، جان محمد تره کي د پخوا په شان په کور کې په سخته وزګارتیا ژوند تیراوه.  
کله چې پر ۱۳۵۸ لمريز کال نور محمد تره کی د [[حفيظ الله امين]] له خوا په شهادت ورسید، دهغه سپین سرې میرمن او د جان محمد تره کي ټوله کورنۍ د امین له خوا د څرخي پله جېل ته ولیږل شوه. پر افغانستان باندې د شوروي اتحاد تر يرغل وروسته چې کله [[ببرک کارمل]] واک و ځواک ته ورسېد نو د څرخي پله د جیل ورونه يې پرانیستل ، جان محمد تره کی او کورنۍ ېې هم له جیل څخه راووتل . خو په واقعیت کې له یوه کوچني جیل څخه د وطن په نوم یوې نوې بندیخانې ته ور دننه شو. د مشر ورور شهادت ، د ژوند تر ټولو ترخو شپو له رواني پلوه په ملا کړوپ کړ. 
جان محمد تره کی چې یو متقي، مومن او د پخې دیني عقیدې خاوند و ، د شوري لښکرو تر وتو وروسته او په هېواد کې د جهادي واکمنۍ پر راتګ سره په دې هیله و چې د جهاد په نامه قدرت ته راغلې ډلې به د اسلام د سپېڅلي دین د درنو ارزښتونو په رڼا کې هر څه د دنیا او آخرت په ګټه سمې لارې ته سیخ کړي ، خو د واک و ځواک پر سر خپلمنځي جګړې دومره خونړۍ راوختې چې د هېواد سپېڅلې خاوره يې د ټولو افغانانو لپاره سره کړه . جان محمد تره کی هم د نورو ګڼ شمېر افغانانو په څېر تر ۱۳۷۱ (۱۹۹۲) ز کال وروسته له خپلې کورنۍ سره روسیې ته کډوال شو . دی سپېڅلې کعبې ته ولاړ او حج یې وکړ .
==مړينه==
جان محمدتره کی د ژوند په وروستيو کلونو کې له روغتیايي ستونزو سره مخ وو . دی د ۱۳۹۲ لمريز کال د وري پر ۳۱ (د۲۰۱۳ زېږدي کال د اپرېل پر ۱۹) د [[لندن]] ښار په رويال فري روغتون کې د ورپيښې ناروغۍ لامله د ۸۶ کالو په عمر له دې نړۍ سترګې پټې کړې .   
==کورنۍ==
جان محمد تره کی پنېځه زامن او دوې لوڼې لري . 
==اخځونه==
#http://www.nahimi.dk/web/index.php/ps/2012-08-11-17-36-49/2921-2013-04-25-05-28-05  
#http://www.larawbar.net/36343.html
#http://www.nahimi.dk/web/index.php/ps/2012-08-11-18-15-31/2852-2013-04-20-06-04-00
