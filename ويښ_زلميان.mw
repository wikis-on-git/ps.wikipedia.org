ويښ زلميان له لومړي سره يوه فرهنگي او په راوروسته کې يوه سياسي ټولنه وه، چې زموږ د ولس د تاريخي، ټولنيزو او سياسي شرايطو د بدلون او تکامل څخه د اعليحضرت [[محمد نادر شاه]] د سلطنت په لومړيو وختونو کې د [[محمد گل خان مومند]] او [[سردار محمد داود خان]] د تنظيمه رياستونو په وخت کې په کندهار او ننگرهار کې رامنڅته شو. په کندهار کې د پښتو انجمن او پښتو مجلی د خپريدلو، شعر او ادبي محافلو جوړولو علم او عرفان د پلوشو خپرولو، ميلو او ساتيريو لکه سترنج، ملي ترانو او شعرونو ويلو د مجلسونو د جوړولو په ضمن کې انکشاف او ترقي وکړه؛ هغه مهال حکومت د داسې اصلاحي او ملي ټولنو له جوړولو سره پوره لېوالتيا ښودله. د دغې ټولنې مهم غړي يې کله ناکله دربار ته وربلل، پر تقديرولو او نازولو سربېره يې په ځينو دولتي او ملي چارو کې سلاوې او مرسته ځنې غوښته. د همدغه جلب او جذب له مخې وو چې په کندهار کې دوی شهرت وموند او يو شمير روښاندو او هېوادپالو ځلميانو د هغه د مرام په پرمخ بيولو کې فعاله ونډه واخسته. د رخصتيو په ورځو کې د هغوی د ناستې او ولاړې ځای د شاه بازار د عبدالرحمن دندان ساز دوکان او د مېلمستيا لپاره څينې نور ځايونه ول. دغو مجلسونو ته [[محمد رسول پښتون]]، [[عبدالحی حبيبي]]، [[مولوی حاجي عطا محمد]]، مدير [[غلام جيلاني الکوزی]]، حاجی [[محمد انور خان اڅکزی]]، [[مولوی بهرام اڅکزی]]، [[عبدالهادي خان هادي]]، [[عبدالشکور رشاد]]، [[محمد ابراهيم خواخوږى]]، [[آغا محمد خان کرزی]]، [[محمد علم بڅرکی]]، [[محمد حسين ريدي]]، [[صوفي ولي محمد]]، وکيل [[نور محمد خان پوپل]]، [[نور احمد شاکر]]، [[محمد آصف خان]]، [[محمد رسول مسلم]]، حاجی [[خدای دوست]]، [[محمد علي سترنجباز]]، د ده خواجې حضرتانو رفيع الدين آغا، محمد يوسف آغا، قاضي عبدالصمد او نور هر کله حاضرېدل. 

تر دويمې نړيوالې جگړې وروسته چې کله په [[اسيا]]، [[افريقا]] او لاتينه امريکا کې د خپلواکۍ او ډيموکراسۍ مبارزو زور واخست، د ملي حکومتونو د جوړولو او مطلقيت د مهارولو لپاره تاوده او ساړه جريانونه پيدا شول، چې د [[افغانستان]] شاوخوا سياسي او ټولنيز حالت هم ورسره بدل شو. د هېواد يو شمير ځلميانو چې د ويښو ځلميانو په نامه يې په اخبارونو او محفلونو کې شهرت درلود، د ( ۱۳۲۷ ل) کال د غبرگولي د مياشتې په اوومه د ويښو ځلميانو د تدارک د کميسون د لارښوونې له مخې د کندهار، ننگرهار او کابل يو شمير ادبي او عرفاني ملگرو لکه [[عبدالرؤف بينوا]]، [[فيض محمد انگار]]، [[نور محمد ترکی]]، [[قيام الدين خادم]]، [[صديق الله رښتين]]، [[گل پاچا الفت]]، [[نيک محمد پکتيانی]]، [[محمد ارسلان سليمي]]، [[عبدالقدوس پرهيز]]، [[ابوالحسن هزاره]]، [[پاينده محمد روهيلي]]، [[محمد ولي ځلمی]]، [[عطا محمد شېرزی]]، [[محمد طاهر تائب]] او ځينو نورو ليکوالو او روښاندو، د بنسټگرې کنگری غړو چې شمير يې دوه ويشتو تنو ته رسيده، د دارالامان په افشار کې د [[عبدالمجيد زابلي]] د نوې ودانۍ پروژې په يوه سالون کې د ماسپښين پر دوو بجو د ويښو ځلميانو د جوړولو او بيلو ولايتونو د نمايندگانو راغونډولو طرح وړاندې شوه، چې يوه يې د [[عبدالروف بينوا]] او نور محمد تره کی، بله يې د قيام الدين خادم او درېيمه يې د صديق الله رشتين په مشرۍ وه. لومړی يې مترقي او عصری، دويمه يې ملي او وطنۍ، درېيمه يې مذهبي او کلتوري رنگ درلود. د زيات بحث او جر وروسته د ټولو طرحو د مهمو مادو په گډون پر دغو توکو هوکړه وشوه: 

د اسلام او مشروطه شاهي او د پاچاهي مقام درناوی، د دولت د دروگونو قواوو ترمنځ لکه اجرئيه، تقنينيه، قضائېه تفکيک او بيلوالی، د هغوی د حقوقو او صلاحيتونو ټاکل، د ازادو انتخاباتواو لويې جرگې له لارې د وخت د ايجادباتو سره سم په [[اساسي قانون]] کې تعديلات راوستل او په هغو عمل کول، د علم او معارف خپرېدل، د مطبوعاتو، فکر او بيان آزادۍ تضمينول، د هر ډول نژادي، لساني، منطقوي تبعيضاتو څخه ډډه کول، د قانون په واسطه د افرادو طبيعي او ټولنيزو حقوقو تسجيليدل، ظلم، رشوت، قاچاق او بې عدالتيو سره مبارزه کول، د ژوندانه په مسير کې د افراط او تفريط څخه ډډه کول، د حرفت او صنعت رواجول، په [[هېواد]] کې د هر چا لپاره د کار د زميني برابرول، د کارگرو او بزگرو حقوق، اقتصادي او زراعتي اصلاحاتو ته پاملرل، د موهوماتو او مزخرفاتو سره مجادله کول، د ملي ژبې پښتو او [[پښتونستان]] د ملي خودارديت پرننگه درېدل، د بشر د حقوقو د اعلاميې، نړيوالې سولې او سلم غوښتل او د عمل په ډگر کې يې پلي کول. 

ويښ ځلميان په لومړي سر کې يوه متجانسه او پيېلې ټولنه نه وه. په هغې کې د هرې طبقې او قشر افراد موجود ول. له همدې کبله ځينو دولتي او رسمي عناصرو هڅه کوله چې په راس کې يې واقع سي او هغه د خپلې طبقې په گټه وڅرخوي، خو دغه نهضت نور د ټولنيزو افکارو او طبقاتي خاصيتونو داسې مرکز وگرځيد چې د مطلقيت، ښکېلاک او زبېښاک توجه يې ځان ته جلب کړه. 

ويښ ځلميان چې په کال ( ۱۳۲۷ ل) کې د يوې مرکزي، متحدې، ټاکلې سياسي ټولنې په څير راووتل، د هغه کيڼ اړخ خواريکښانو او محرومو طبقو په گټه فعاليت کاوه. دوی د ملي شورا د اوومې دورې په ټاکنو کې فعاله برخه درلوده. د دوی د مبارزو له کبله د مطبوعاتو قانون نافذ سو، ملي ورځپاڼې را ووتې، د اقتصادي او  ټولنيزو اصلاحاتو لپاره لار اواره سوه، خو د دولتی مداخلو او دهغی ټولنی د ځينو افرادو د اشتباهاتو له مخی يې خپله وظيفه څرنگه چې ښايي مخی ته نه شوه بيولای او دولت هم دخپلی ډيموکراسي او عدالت شعاری د پلان پر مخبيولو په لار کې د ډول ډول موانعو او مشکلاتو سره مخامخ شو چې د عمومي بی امنيتی د راتلوويره ځنی پيدا کيده نوکرار، کرار يې دخپلې ډيموکراسي د کمبلی په ټوليدلو پيل وکړ او هغه کسان يې چې په قصدی او يا غير قصدی توگه ددی کړنلاری خنډ گرځيدل په هغويي د اوږدی او لنډی مو دی جيل خانی وليدی.

[[وېشنيزه:ويښ غورځنگونه]]
