[[دوتنه:لايقزاده لايق.png|بټنوک|کيڼ]]
'''لايق زاده لايق''' يو پښتون [[شاعر]] دی
د پښتو ادب و فرهنګ یو بل وتلی او نومیالی استازی، شاعر، کیسه لیکونکې، ډرامه لیکونکې، څیړونکې، سیاستوال، ټولنوال، او رسنوال (ژورنالیست) ښاغلی لایق زاده لایق چې په لره پښتونخوا کې یې دپښتو ادب او دشعر او شاعرۍ ډیوې بلې ساتلی دي.

ښاغلی لایق زاده لایق د خدای بښلي لعل جان پاچا زوی او د خدای بښلي حاجي کاکا لمسی پر(۱۹۵۹)زیږدیز کال د جنوري د میاشتې پر پنځلسمه د پښتونخوا د (سوات) په ښکلې، غوړیدلې او ښیرازه سیمه، د(مدین) کلي په یوه درنه او دین پاله کورنۍ کې زیږیدلی دی. خپلې لومړنۍ او منځنۍ زده کړې یې په خپل کلي او سیمه کې سر ته رسولي دي. په لوړو زده کړو کې یې پر سیاسي علومو سر بیره په اردو او پښتو ادب کې د ماستري تر کچې دیپلومونه(بریلیکونه) تر لاسه کړي دي. لایق زاده صاحب د خپلو زده کړو پر مهال د پښتو ادب په برخه کې د یو ښه او تکړه ادیب په توګه د خلکو تر منځ پوره پیژندل شوی وو. هغه مینه چې ده، له خپلې ژبې او ولس سره لرله، او تل به یې دخپل ولس د آزادۍ ، سوکالۍ، یوالي او پیوستون سوچونو په زړه او ذهن کې غزونې کولې، دې ته وهڅیده چې د (سټوډنټس فیډریشن ګوند) بنسټ کیږدي او د خپل کلي د ځوانانو د ذهنونو په راویښولو کې یې کارنده ونډه ترسره کړي. او په لړ کې یې هلته د ځوانانو یوه ټولنه هم جوړه کړه.
لایق زاده صاحب پر (۱۹۸۳ز) کال د پاکستان په رادیو کې د پرودیوسر په توګه خپله دنده پیل کړه، د پښتو ډرامې، موسیقي او روانو چارو په خپرونو کې یې کارنده ونډه واخیسته. لایق زاده صاحب د شاعرۍ تر څنګ د راډیو او تلویژون لپاره ګڼ شمیر ډرامې هم لیکلي دي. د پښتو له درانه مشر افضل خان لالا سره د وزارت پرمهال لایق زاده صاحب د سکتر په توګه دنده لرله. پر لره او بره پښتونخوا سربیره د نړۍ په ګوټ ګوټ کې پښتانه د ده د ادبي هلوځلو درناوی کوي. نن سبا دی د پیښور رادیو د مشر په توګه دنده لري. خپلو پرګنو ته د ښاغلي لایق زاده صاحب د لا ډیرو هلوځلو او هاندو هڅو په تمه یوو.
د شعر پوهانو په اند، موسیقي ناوې ده او شعریې ګاڼه. لایق زاده صاحب د پښتوموسیقي دفن اوهنر دپراختیا او پرمختیا په برخه کې د پام وړ خدمتونه تر سره کړې دي. ده دګڼو پښتو نامتو سندرغاړو، کمپوزرانو او موسیقي جوړوونکواستادانوپه پیژندګلوې او لارښوونه، روزنه او پالنه کې اغیزمن رول لوبولې دی. د ده شعرونه دپښتونخوا د نامتو سندرغاړو او هنرمندانو له خوا په رادیواو تلویزون، فلمونو، حجرو، دیرو او نورو بنډارونو کې په خپلو اغیزناکو او خوږوآوازونواو په ډیر ښکلي کمپوزونو د ساز په څپو کې خپلو مینه والو ته وړاندې کړې دي.
لایق زاده صاحب پرخپلوادبي آثارو، د پښتوادب لمن زرغونه او پتمنه ساتلې ده، ده دادب په بیلابیلو برخو کې (۲۲) ارزښتناک او ګټورکتابونه کښلې دي، او دیو شمیرپوهانو، شاعرانو او ادیبانو پر کتابونوسریزې او له (۳۷۰) زیاتې رادیویي ډرامې هم لیکلي دي.
د پښتو ادب، ټولپیژندلي او نومیالي شاعراو سیاستوال ارواښاد اجمل خټک په خپله یوه لیکنه کې د لایق زاداه صاحب د یو اثر په اړه، چې (ماته آئینه) نومیږي داسې لیکلي دي:
((ماته آئینه: د ښاغلي لایق زاده لایق د داسې افسانو مجموعه ده ـ چې خپل انفرادي رنګ لري ـ ما په وړمبي ځل په دیر کښې د اباسین شعري مجموعې(الوت) د مخکتنې په موقع د لایق زاده لایق افسانوي لیکنه اوریدلې وه ـ زه د هغه علامتي (ښاپیرۍ) د ځان سره ډیر لرې بوتلی ووم ـ غالبا دومره لرې چې پخپله لیکوال ته به هم د دغه حدونو احساس نه ووـ هم دغه وجه ده چې زما په ذهن کښې اوس هم د هاغه ښاپیرۍ عکسونه چورلي. لایق زاده لایق چې پښتو افسانې ته کوم نوی رنګ ورکړی دی ـ نو د هغې نه دا بریښي چې په پښتنو یو نوئی دور را روان دی. د وینو په دې ډنډوکې کښې یو نوی ګل ټوکېږي چې هغه د لایق زاده لایق ادبیات د هغه شاعري د هغه افسانې او ورسره هاغه قامي خدمت دی چې هغه ئې د راډیو د لارې کوي. لایق زاده لایق چې د پخوانو سندرغاړو د آوازونو کومه خزانه راغونډه کړې ده ـ د هغې هډو بل مثال نشي کیدی. زه چې کله کله دغه آوازونه اورم نو د لایق زاده لایق د ادبي او کلتوري خدمت اعتراف کوم.زه ورته په دغه افسانوي مجموعه (ماته آئینه) مبارکي وایم ځکه چې دا یو نوی او منفرد انداز دی او د دې تر څنګه ورته.... او بلا نور بریالیتوبونه غواړم. ))
لایق زاده صاحب هغه خواخوږې، منلی او وتلې لیکوال او شاعر دی، چې د ده په شعرونو کې د دې او هغې دنیا د نیکمرغیولارې چارې، سپیڅلې قامي او انساني مینه، سوزاو درد او پښتني احساس له ورایه ښکاري. ده په خپلوشعرونو کې دخلکو او هیواد سره مینه، پښتو او پښتنولي، سوله او سوکالۍ، آزادي او دموکراسي، ملي یووالې او پیوستون، بزم او رزم، سپیڅلي کلیوالي چاپیریال، کلیوالي ورورولي اوصمیمیت، ښکلا، مینه، درندانو او مستانوسوزاو ګداز، د ښاپیریو حسن او جمال او د طبیعت ښکلې او زړه وړونکې منظرې په خوږوالفاظو، شاعرانه او هنري ژبه انځور کړي دي. د ده په شعري ټولګو کې داسې ادبي او هنري بیلګې شته دي چې نوښت او خوږوالې یې له ورایه ښکاري.
د ده له شعري ټولګو څخه مو څو بیلګې غوره کړې دي چې ستاسو پام ورته را اړوم:

د خپل ذات په آئینه کښې واړه ښکاري
که مکان که لامکان دی که کعبه ده
چې د ژوند په هره ساه کښې ساه پیدا کړي
نور څه نه دي د اخلاص یوه سجده ده
(۱) :
هر یو راز به د ژوندون درته ښکاره شي
که یو ځلې د (خپل ذات) په راز خبر شې
د عظمت فلسفه دومره ګرانه نه ده
ځان کړه خاورې نو پخپله به (ګوهر) شې
(۲) :
په هر قدم زه وسعتونه دعرفان لټووم
هر تصور کې تصویرونه د جانان لټوم
ما د (بابا عبدالرحمان) نه قناعت زده کړی
ما د(خوشال بابا) د فکر نه غیرت زده کړی
ما د(حمید بابا) د خیال نه نزاکت زده کړی
د(علي خان) نه مې اظهار د محبت زده کړی
زه په مکان کې فلسفې د لامکان لټوم
هر تصور کې تصویرونه د جانان لټوم

.
دغه (خیبر) دی دا دره د ننګیالو خاوره ده
دا د خود سره سربازانو توریالو خاوره ده
په دغه کاڼو کې زمونږه د غیرت نښې دي
قدم قدم د لوړ همت او شجاعت نښې دي
دا د (میرویس) د(احمدشاه) د میړنیو خاوره ده
دا د سره سربازانو توریالو خاوره ده
.
څوک به (کابل) او (پیښور) یادوي
څوک به ښایست د (اشنغر) یادوي
د چا (خیبر) د چا (تیراه) خوښه ده
زما دا ټوله (پښتونخوا) خوښه ده
دغه ساده باده سپیڅلي کلي
دا د وختونو نازولي کلي
د تصور نه بلا ښکلي کلي
دلته مې لور په لور خندا خوښه ده
زما دا ټوله (پښتونخوا) خوښه ده
....
په سلګو مو شپه سبا کړه
تا ښېرې کړې ما دعا کړه
نور څه نه غواړم خاونده !
زما مینه ماله راکړه
ځکه پټه پاتې نشوه
لیونتوب مینه رسوا کړه
چې یارانو کړم یوازې
خپله لاره مې جدا کړه

لایق زاده صاحب یو مهربان، با احساسه، مینه ناک، زړه سواند، اود سپیڅلو اخلاقو څښتن دی. دی د علم، پوهې او ادب سره ځانګړې مینه لري، او په دې لاره کې یې د ستاینې وړ او ګټور آثار خپلو مینه والو وړاندې کړي دي.
دالایق ذاده لایق لیکلي اثار

د محنت مېوه (د ماشومانو لپاره)،
ګيلې (شعري ټولګه)،
ويښ خوبونه (شعري ټولګه)،
ستاپه نوم (شعري ټولګه)،
راځئ چې بيا وخاندو (د منتخبو ټوکو ټکالو ټولګه)،
ګلبانو او ظفر خان (ولسي قيصه)،
اوښکې او لمبې (د کشمېر په هکله)،
د احمددين طالب ديوان (د خصوصي مقدمي او اضافو سره)،
ډالئ (د علی خان بابا او عبدالحمېد بابا د شاعري موازنه)،
مشکڼي (شعري ټولګه)،
ليونتوب (شعري ټولګه)،
صل عليه واعليه (نعتيه ټولګه)چې دی نعتيه ټولګی ته د پاکستان جمهور رئيس له خوا په (۱۹۹۱)ز کال کې جایزه (ايوارډ) ورکړل شوه،
جلوي(نعتيه ټولګه)چې ورته په کال (۲۰۰۷)ز کال کې وزير اعظم له خوا جایزه (ايوارډ) ورکړل شوې ده.،
ما هيرولي نه شی (شعري ټولکه)،
ډاکتر کبير ستوری ژوند او مبارزه (د ارواښاد کبير ستوری د ليک او شخصيت په حواله د بيلابيلو ليکوالو د تاثراتو ټولګه)،
ای ګمبد خضرا (نعتيه ټولکه)چې ورته د پاکستان وزير اعظم له خواپه (۲۰۱۰ )ز کال کې جایزه (ايوارډ) ورکړل شوه،
ماته آئينه ( د افسانو ټولګه)چې نن سبا د خيبر تلويزيون په پرده د لنډو ډرامو په بڼه خپريږی ،
فنکار نه مری (څيړنه) پدی څيړنه کې د تيرو هيرو اوازونو په نوم د پنځوسوسندرغاړو او فنکارانو ژوند ليکونه او حال احوال راټول شوی دی،
« ځلنده ستوری» چې دسوات د ماما خيلو منظوم تاريخ دی،
راز و نياز (نعتيه ټولګه)،
ته به ما يادوی (شعری ټولګه)،
وراني کرښي (شعري ټولګه)،
خوبونه تعبيرونه (ديورپ سفرنامه) د ليک لاندی.
اوداسی نور ډیر

دلایق ذاده لایق پښتنو لیکوالانو ته پيغام

په تيرو وختونو کې عموماً او په دې تيرو کلونو کې خصوصاً د پښتنو د وجود د ختمولو لپاره استعماري قوتونو ټول ظلمونه ټولې دسيسې په کار راوستي دي ، زمونږ د کلتور زمونږ د رواياتو د ختمولو په ضد خارجي قوتونه شپه ورځ پلانونه تياروي ، پداسې حال کې د هر پښتون ليکوال دا (ذمه واري) ده چې د رومانتیکو نزاکتونو له سرګندونې سره د فطرت د ښکلاګانو له نغمو سره د خپل اولس ساندې هم راونغاړي او نن چې د پښتنې خاورې ټول وجود پرهر پرهر پروت دى ، د دغې پرهرونو د ټکورولو او خپل زوريدلي ولس ته د تسلي ورکولو دنده دې هم سرته ورسوي.
زه خو چې کله د اجمل بابا د خولې دا لنډې رايادوم:
څانګه به نن سبا کې ګل شي
ما يې په سر کې سرې غوټۍ ليدني دينه
نو په راتلونکي وخت کې د اميد رڼا وينم خو کله چې د نن حالاتو ته ګورم او د خپل ناپوهه فکر په تله د دغه پرهرونو تول کوم نو په ذهن مې مايوسي راخوريږي خو د اجمل بابا او نورو اتلانو د فکرونو په رڼا کښې د اميد بڅري لټوم.
زما خپلو پښتنو ليکوالو ته هم دغه وينا ده چې د قام درد خپل درد وګڼي او د دغو دردونو هره څړيکه په څه نا څه ډول په خپلو شعرونو او ليکنو کې ځاى په ځای کړي.


[[وېشنيزه:پښتانه شاعران]]
