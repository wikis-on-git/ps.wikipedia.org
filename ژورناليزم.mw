'''ژورنالېزم څه شی دی؟''' 

ژورنالېزم له فرانسي ویي (کلمې) ژورنال څخه اخستل شوی دی چې چې د ورځني کتابت یا د ورځنیو پېښو د لیکلو او ثبتولو ماناترې اخېستل کېږي .  د لا ښه ترا پوهاوي لپاره راځئ چې دې پوښتنې ته چې ژورنالېزم څه شی دی، په لاندې توګه  ځواب ووایو . 
 
کله چې سهار له خوبه پاڅېږو، له لمانځه وروسته ژر لرغږون (رادیو) ته لاس وراوږد کړو .  د لرغږون ستنه د امریکا غږ یا بي بي سي پر څپو ر اولو چې د تېرو یا روانو پېښو په اړه مالومات تر لاسه کړو  .  
کله چې د دوتر پر لور روان شو او د کومې غرفي مخ ته تېرېږو چې ورځپاڼې پلوري، نو یو ټوک له ځان سره اخلو او د پاڼو په اړولو یې پیل کوو . هر سرلیک مو چې خوښ شو، هغه لیکنه لولو .   کله- کله هم اوونیزه یا میاشتېنۍ خپرونه له ځان سره دوتر یا کورته وړو چې د تېرو پېښو په باره کې څېړنیز راپورونه، مرکې، شننې، ارزونې، د کارپوهانو او سیاستوالو اندو واند، د ادب نړۍ څېړنې، کره کتنې او یا هم پر نورو نويو  او په زړه پوري مالوماتو خپله تنده ماته کړو. 
 که ښه ځېر شو، دغه  ټولې پاڼې او لیکنې لوستونکي د ملک د ننه پر پېښو،
 د حکومت پر دریځ او کړو وړو، او یا هم پر هغه موضوعاتو خبروي چې د لوستونکیو لپاره 
اړین، نوي اود لېوالتیا وړ وي .  دغه لیکنې همدرانګه د نړۍ پر نورو ملکونو، په ځانګړي ډول هغو چې اغیزمن وي،  زموږ  د ادب نړۍ او په همدې ډول د نورې نړۍ پر  ادب او هڅوبي راڅرخي . هر ګوره (البته)،  دغې ټولې لیکنې او همدارنګه د لرغږون او لروینون خپرونې د یوه ځانګړي څانګیز  دوی (قانون) پر بنسټ لیکل شوې او تیارې شوې دي . او همدا یوازېنی دوی دی چې مسلکي او اماتور (شوقي)  ژورنالېست پې توپیرېدای شي .  مانا دا چې مسلکي ژورنالېست به د دغه دوی درناوی کوي او کاروي به یې، خو اماتور به ترې انکار او هېروي به یې . 
د پام وړ دا ده چې دغه ټولې لیکنې چې د ورځپاڼې، اوونیزې یا هم میاشتنۍ خپرونې له لارې لوستونکیو 
ته وړاندې کېږي او په همدې توګه دغه ټولې  رادیویي او تېلویزیوني خپرونې
 پر څېړنه، شننه، ارزونه، امرنه او غوراوي  ولاړي دي، نو ځکه ویلای شو چې :

ژورنالېزم دپېښو په باره کې د  مالوماتو راټولولو، څېړنو، ارزولو، شنلو او په څانګیز (مسلکي)  ډول لیکلو ته وایي .   ژورنالېزم هغه پېښې څېړي او پر هغو ویینو (موضوعاتو)  خبري کوي چې نوې او تازه، په ورځنیو پېښو پورې اړوند،  رښتیا او د ټولنې د ټولیزي روحیې یا هڅوبي (دود او کلتور)  سره اړخ ولګولای شي .  دلته له ټولیزې روحیې سره غاړه لګول په دې مانا چې په افغانستان کې د لویدیځ سندربولو یا فلمي هنرمندانو د لوڅو فېلمونو، عکسونو، یا هم نویو رسوایي لوڅو وینیزو (ویدیویي) پیتو ښکارول او ان په دې باره کې خبر ورکول نامناسب دي او د افغانانو له ټولیز دود سره په ټکر کې دي .  

ژورنالېزم ټولیزوالی یا عمومیت رامنځته کوي، ټولنه څاري او پایلې یې بېرته ټولنې ته وړاندې کوي چې په  دې ډول سره یوه  ټولېزه رښتینولي یا حقیقت راجوړوي . 
ژورنالیزم هغه څانګه ده چې د پېښو په باره کې یوازې او یوازې لوڅ، لغړ، بربنډ، او څرګند حقیقت وړاندې کوې . مانا دا چې د ژورنالېزم رښتینولۍ ته هېڅ ډول رنګ نه ورکوي، بلکې په خپله آر (اصلي) بڼه یې ولس ته وړاندې . 

  ژورنالېست یا خبریال چې په لوېدیځه نړۍ کې ورته راپورتراو خبر څېړونکی هم وایي، 
مالومات راټولوي، کیسې تیاروي، په ورځپاڼو، رادیو او تېلویزیون کې خبرونه وړاندې کوي، او ولس په سیمه ییزو، ملي او نړیوالو پېښو خبروي .  د دې تر څنګ پر ټولو پېښو تبصرې کوي، خلک په ټولیزو چارو خبروي او دوی د خپل اندو واند څرګندولو ته هڅوي . خبریال همدارنګه د دولتي کارمنو کړه وړه څاري، د سیاسي او دولتي کړیو کړه وړه او تصمیمونه ملت ته په روانه، ساده او څرګنده ژبه ژباړي او د ملت غږ دولت ته رسوي .  

هېره د نه وي : دا چې ژورنالېزم روانې پېښې څېړي اوهغوی ثبتوي، نو ځکه په اوسني وخت کې د تاریخ لمېسنه  (تسوید)  هم ورته وایي .

نور بیا . . . 

محمدکریم نور
