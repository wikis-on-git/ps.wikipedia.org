'''اېسټروجن''' (په انګرېزي: Estrogen) يو ښځينه جنسي [[هورمون]] دی چې په ښځينه جنسي غدې [[اووېريوم]] (Ovarium) کې ترشح کېږي. د کيميايي جوړښت له مخې له [[سټېروئيډونو]] له ډلې نه ګڼل کېږي او د ترکيب منځني توکي يې له [[پروجېسټرون]] نه عبارت دی. د پروجېسټرون هورمون په دواړو ښځينه او نارينه جنسي غدو کې شته دي. اېسټروجن د [[کولېسټرول]] نه مېنځ ته راځي.

په ښځو کې د اېسټروجن او [[اندروجن]] دواړه هورمونونه شته، خو د اېسټروجن کچه يې د اندروجن په پرتله ډېره ده. د مونث جنس د هورمونو نه [[اېسټراډيول]] ډېر فعال دی. همدارنګه د [[اسټريول]]، [[اېسټران]] او د اېسټراډيول سټېروئيډي هورمونونه چې په [[پلاسېنټا]] (Placenta) او زهدان کې ترشح کېږي، د همدې هورمونو له ډلې نه ګڼل کېږي. اېسټروجن په ډېره لږه اندازه د [[اډرېنال]] غدې په پوټکي او [[ټېسټېس]] (Testes) (خوټې) کې ترکيبېږي. په ډېرو بوټو کې سټېروئيډي هورموني مرکبات د اېسټروجن د هورمون په شان ځانګړنې لري. په اورګانيزم کې د اېسټروجن ژوندپوهنيزې اغېزې عبارت دی له [[مياشتني دوران]]، [[بلاربښت]] او د شيدو توليد، په جنسي غړو او زهدان کې د ځانګړو بدلونونو، د شيدو د غُدې د ودې او د [[دويمې جنسي نښې|دويمو جنسي نښو]] او علامو، لکه د ښځو د تيو د اورګانيزم جوړښت، د وېښتانو کموالی او نورو سبب ګرځي. د حُجروي انقسام او د هډوکو توليدولو عمليې تحريکوي، د [[فوليکول]] (Folicle) په پخېدلو سره د زهدان (زيلان) د محاطې غشاء په وده او ژېړ جسم په ساتلو کې مرسته کوي. د زهدان په [[ووب|ووبونو]] (انساج) کې مېټابوليزم لوړوي او د [[آکسيجن]] لګښت او د [[نيوکليک اسيد|نيوکليک اسيدونو]] او [[پروټين|پروټينو]] ترکيب پياوړی کوي. وروسته له ۴۰ - ۴۵ کالونو نه په ښځو کې د اېسټروجن ترشح کمېږي، چې د دې په پايله کې د ښځو مياشتنی دوران بې نظمه کېږي او په ورو ورو له منځه ځي. د مياشتني دوران له مېنځه تللو سره ځينې ناکرارۍ لکه [[ميالجيا]] (Myalgia) (د عضلاتو دردونه)، عصبانيت او نورې نښې راپېدا کېږي. اېسټروجن د وينې له بهېدلو د ګړنديتوب وړتيا لري، نو ځکه د وريد په داخل کې د ۲۰ ملي ګرامه [[اېسټروجن اېسټر سلفېټ]] نه کار اخيستل کېږي. اېسټروجن د [[پروسټاټ]] د سرطان په درملنه کې چې د جراحۍ اسباب نه لري، هم کارېږي.


[[en:Estrogen]]
