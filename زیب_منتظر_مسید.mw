'''زیب منتظر مسید''' (۱۳۴۲ ل ل [[کال]] (۱۹۶۳ ز) کال، [[وزیرستان]]) يو افغان پښتو ژبی [[شاعر]] او [[ليکوال]] دی. 

==مخينه== 
زیب منتظر مسید د جهانزیب شمنخیل مسید زوی او د فرقه مشر محمد رمضان خان شمنخیل لمسی دی. هغه پر ۱۳۴۲ لمريز او ۱۹۶۳ زیږدیز کال د [[اکتوبر]] میاشتې پر ۱۰ نېټه په وزیرستان کې زیږیدلی دی. نوموړې په قوم لمرگل خېل مسید دی. لومړنۍ زده کړې یې په خوشال خان لېسه کې تر سره کړې دي، بیا د لوړو زده کړو لپاره د پخواني شوروي اتحاد د وزبکستان سوسیالیستي جمهوریت [[تاشکند]] ښار ته ولاړ او پر ۱۹۸۹ ز کال یې د تاشکند د البیروني په نوم د پوليتخنیک  د انستیتوت نه د مهندسي په څانگه کې د ماسترۍ دیپلوم تر لاسه کړ. 

د یادونې وړ ده چې منتظر مسید د زده کړو پر وخت له روسي ژبې نه دوه کتابونه چې یو یې (جګړه) او بل یې (غښتلي وگړي) نومیده هم پښتو ته ژباړلي دي. بیا یې له ۱۹۹۰ ز تر ۱۹۹۲ز کاله د [[افغانستان]] لپاره د تاشکند راډیو له پښتو خپرونې سره د ژباړونکي او ویاند په توگه مرسته کوله. پر ۱۹۹۳ ز کال اوکراین ته او له هغه ځایه بیا پر  ۱۹۹۸ ز کال [[پاکستان]] ته ولاړ. پر ۲۰۰۳ ز کال بیرته افغانستان ته راستون شو نن سبا هلته اوسي او پر خپله دنده بوخت دی. هغه د ښوونځي له وخته په شعر ویلو پیل کړی  او پر  ۲۰۰۵ ز کال یې د خپلو شعرونو لومړۍ ټولگه د اوکا په نوم چاپ کړه. د منتظر مسید صاحب ډیر زیات شعرونه او بیلابیل مضامین پر بیلابیلو موضوعگانو د هېواد په ځینو ورځپاڼو، اونیزو او الکترونیکي رسنیو کې خپاره شوې دي. هغه خپله دویمه شعري ټولگه چې د ویښې شپې په نوم یادیږي د چاپ لپاره تیاره کړې ده ډیر ژر به چاپ شي. منتظر مسید صاحب د خپلو شعرونو تر څنگ د جنوبي وزیرستان د مسیدو قوم د تاریخي مبارزو او هڅو په باب هم ځینې څیړنې او یو شمیر معلومات راغونډ کړي چې غواړي دا څیړنې او معلومات د یو کتاب په توگه چاپ کړي. هغه د خپلو ټولو فعالیتونو تر څنگ د شوق او ذوق له مخې انځورگري هم کوي او همداراز په مجسمه جوړولو کې هم ښه استعداد لري. لنډه دا چې ښاغلی منتظر مسید زموږ د هېواد څو اړخیز شخصیت دی، له [[تاریخ]]، [[سیاست]] او ادبیاتو سره ځانگړې مینه لري.

==دندي==
له ۱۹۹۱ زیږدیز کاله تر ۱۹۹۳ ز کاله یې د ازبکستان غږ تاشکند راډیو له پښتو څانگې سره د ژباړونکي او ویاند په توگه دنده ترسره کړې ده. په ۱۹۹۳ زیږدیز کال کې د اوکراین هېواد ته مهاجر شو او په ۱۹۹۸ ز کال کې پاکستان ولاړ. په ۲۰۰۳ کال کې هېواد ته راستون شو او د تر ۲۰۰۵ ز کاله یې د حنوبي حوضې د ټاکنو په دوتر کې دنده ترسره کړې ده. د ۲۰۱۰ ز کاله راهيسې په افغانستان کې د ملگرو ملتو د مرستندوی دوتر (یوناما) سره دنده ترسره کوي.  

نوموړی د انځورگرۍ تر څنگه، شاعري او لیکوالي هم کوي او دمجسمه جوړونې سره هم بلد دی. د انځورگرۍ په اړه نوموړی په خپله فېسبوک پاڼه کي ليکي «د انځورگرۍ سره مي د مکتب له وخته مینه او علاقه درلوده او وخت نا وخت به مي انځورونه ایستل. د انځورگرۍ په برخه کي مي کومې ځانگړي زده کړې نه دي کړې، خو د اماتور په توگه مي انځورگري کړې ده. انځورگري د خپل فکر، خیالاتو او سوچ د بیان لپاره یوه اغېزمنه وسیله گڼم او هغه مې کړې ده چې پخپلو انځورونو کې د هېواد او ولس درد او ولولې انځور کړم. تر اوسه مي خپل کوم انځورونه د [[نندارتون]] په بڼه نندارې ته نه دي وړاندې کړي، خو هوډ لرم چې په نژدې وخت وکولای سم د خپلو انځورونو نندارتون جوړ کړم تر څو زما د انځورگرۍ مینه وال وکولای سي هغه د نژدې نه وگوري او خپل نظر راسره شېریک کړي. په انځورگرۍ کي زیاتره د پنسل انځورگري خوښوم، خو د اوبلنو رنگونو، رنگه پینسلونو او غوړينو رنگونو نه هم کار اخلم. زما انځورونه زیاتره د پورټریټ بڼه لري چي په الیکټرونيکي رسنیو کي خپاره سوي او له نیکه مرغه مینه والو ډېره مینه راکړې او هڅولې یې یم.".  

==چاپ شوي نښيرونه يې== 
۱- اوکا (شعري ټولگه)، د  ۲۰۰۵ ز کال چاپ. 

۲- ویښې شپې (شعري ټولگه).  

  



==اخځليک== 
۱- https://khabarial.com/ar/%D8%AF-%D9%BE%DA%9A%D8%AA%D9%88-%DA%98%D8%A8%DB%90-%D8%A7%D9%88%D8%A7%D8%AF%D8%A8-%D8%AE%D9%88%DA%96-%DA%98%D8%A8%DB%90-%D8%A7%D9%88-%D8%AA%DA%A9%DA%93%D9%87-%D8%B4%D8%A7%D8%B9%D8%B1-%D8%B2%DB%8C/ 

۲- 
[[وېشنيزه:افغان انځورگر]]
