'''زیب منتظر مسید''' (۱۳۴۲ ل ل [[کال]] (۱۹۶۳ ز) کال، [[وزیرستان]]) يو افغان پښتو ژبی [[شاعر]] او [[ليکوال]] دی. 

==مخينه== 
زیب منتظر مسید د جهانزیب شمنخیل مسید زوی او د فرقه مشر محمد رمضان خان شمنخیل لمسی دی. هغه پر ۱۳۴۲ لمريز او ۱۹۶۳ زیږدیز کال د [[اکتوبر]] میاشتې پر ۱۰ نېټه په وزیرستان کې زیږیدلی دی. نوموړې په قوم لمرگل خېل مسید دی. لومړنۍ زده کړې یې په خوشال خان لېسه کې تر سره کړې دي، بیا د لوړو زده کړو لپاره د پخواني شوروي اتحاد د وزبکستان سوسیالیستي جمهوریت [[تاشکند]] ښار ته ولاړ او پر ۱۹۸۹ ز کال یې د تاشکند د البیروني په نوم د پوليتخنیک  د انستیتوت نه د مهندسي په څانگه کې د ماسترۍ دیپلوم تر لاسه کړ. 

د یادونې وړ ده چې منتظرمسید صاحب د زده کړو پر وخت له روسي ژبې نه دوه کتابونه چې یو یې (جګړه) او بل یې (غښتلي وگړي) نومیده هم پښتو ته ژباړلي دي. بیا یې له ۱۹۹۰ ز تر ۱۹۹۲ز کاله د [[افغانستان]] لپاره د تاشکند راډیو له پښتو خپرونې سره د ژباړونکي او ویاند په توگه مرسته کوله. پر ۱۹۹۳ ز کال اوکراین ته او له هغه ځایه بیا پر  ۱۹۹۸ ز کال [[پاکستان]] ته ولاړ. پر ۲۰۰۳ ز کال بیرته افغانستان ته راستون شو نن سبا هلته اوسي او پر خپله دنده بوخت دی. هغه د ښوونځي له وخته په شعر ویلو پیل کړی  او پر  ۲۰۰۵ ز کال یې د خپلو شعرونو لومړۍ ټولګه د اوکا په نوم چاپ کړه. د منتظر مسید صاحب ډیر زیات شعرونه او بیلابیل مضامین پر بیلابیلو موضوعګانو د هېواد په ځینو ورځپاڼو، اونیزو او الکترونیکي رسنیو کې خپاره شوې دي. هغه خپله دویمه شعري ټولګه چې د (ویښې شپې) په نوم یادیږي د چاپ لپاره تیاره کړې ده ډیر ژر به چاپ شي. منتظرمسید صاحب د خپلو شعرونو تر څنګ د جنوبي وزیرستان د مسیدو قوم د تاریخي مبارزو او هڅو په باب هم ځینې څیړنې او یو شمیر معلومات راغونډ کړیدي چې غواړي دا څیړنې او معلومات د یو کتاب په توګه هم چاپ کړي. دی د خپلو ټولو فعالیتونو تر څنګ د شوق او ذوق له مخې انځورګري هم کوي او همداراز په مجسمه جوړولو کې هم ښه استعداد لري. لنډه دا چې ښاغلی منتظر مسید زموږ د هیواد څو اړخیزه شخصیت دی، له تاریخ، سیاست او ادبیاتو سره ځانګړې مینه لري.

==دندي==
د ۱۹۹۱زیږدیز کال نه تر ۱۹۹۳زیږدیز کال پورې یې د ازبکستان غږ تاشکند راډیو دپښتو څانگې سره د ژباړونکي او ویاند په توگه دنده ترسره کړیده. په ۱۹۹۳ زیږدیزکال کې داکراین هیواد ته مهاجر شو او په ۱۹۹۸ زیږدیز کال کې پاکستان لاړ. په ۲۰۰۳ کال کې هیواد ته راستون شو او د تر ۲۰۰۵ زیږدیزکال پورې یې د حنوبي حوضې د انتخاباتو په دفتر کې دنده ترسره کړیده. د ۲۰۱۰ زیږدیزکال نه راپدې خوا په افغانستان کې د ملگروملتو دمرستندوی دفتر (یوناما) سره دنده ترسره کوي. 
نوموړی د انځورگرۍ تر څنگه، شاعري او لیکوالي هم کوي او دمجسمه جوړونې سره هم بلد دی. 
د انځورگرۍ په اړه نوموړی په خپله فېسبوک پاڼه کي ليکي ".. د انځورگرۍ سره مي د مکتب له وخته مینه او علاقه درلوده او وخت نا وخت به مي انځورونه ایستل. د انځورگرۍ په برخه کي مي کومي ځانگړي زده کړي ندي کړي، بلکې د اماتور په توگه مي انځورگري کړېده. انځورگري دخپل فکر، خیالاتو او سوچ دبیان لپاره یوه اغېزمنه وسیله گڼم او هغه مې کړېده چې پخبلو انځورونو کې دهیواد او ولس درد او احساسات انځوراو منعکس کړم. تراوسه مي کوم خپل انځورونه دنندارتون په بڼه نندارې ته ندي وړاندي کړي، خو هوډ لرم چې په نژدې وخت وکولای سم دخپلو انځورونو نندارتون جوړ کړم ترڅو زما د انځورگرۍ مینه وال وکولای سي هغه د نژدې نه وگوري او خپل نظر راسره شېریک کړي. په انځورگرۍ کي زیاتره د پنسل انځورگري خوښوم ، خو د ابي رنگونو، رنگه پینسلونو او روغني رنگونو نه هم کار اخلم. زما انځورونه زیاتره د پورټریټ بڼه لري چي په الیکټرونيکي رسنیو کي خپاره سویدي او له نیکه مرغه مینه والو ډېره مینه راکړې اوهڅولې یې یم.".



==اخځليک== 
۱- https://khabarial.com/ar/%D8%AF-%D9%BE%DA%9A%D8%AA%D9%88-%DA%98%D8%A8%DB%90-%D8%A7%D9%88%D8%A7%D8%AF%D8%A8-%D8%AE%D9%88%DA%96-%DA%98%D8%A8%DB%90-%D8%A7%D9%88-%D8%AA%DA%A9%DA%93%D9%87-%D8%B4%D8%A7%D8%B9%D8%B1-%D8%B2%DB%8C/ 

۲- 
[[وېشنيزه:افغان انځورگر]]
