ابو علي ابن سينا بلخي
د ابو علي سينا بلخي اصلي نوم حسين دى، پلار يې عبدالله او د نيكه نوم يې سينا ؤ. دې په درې سوه اويا هجري سپوږميز كال د سامانيانو د واكمنۍ په دوره كې د بخارا د افشنې په كلي كې وزېږېد.
دده كورنۍ له آره د بلخ ولايت وه. عبدالله ابن سينا د ابو علي ابن سينا پلار د سامانيانو د حكومت د يوه مامور په توګه په بخارا كې كا كاوه. وروسته يې هلته واده وكړ، او د دوه زامنو پلار شو، چې لوى زوى يې همدغه حسين  ابن سينا ؤ. دې په څلور سوه اته ويشت هجري سپوږميز كال په همدان، چې په هغه وخت كې د افغانستان يو ښار ؤ كې وفات شو.
ابن سينا ته د خپل پېر د پوهانو لخوا د (شېخ الرييس) لقب هم وركړ شوې ؤ. ده په بخارا كې خپل لومړنۍ زده كړې د قرآن كريم او ديني زده كړو څخه نيولې بيا تر رياضياتو، طبيعياتو، منطق، نجوم او مابعد الطبيعت پورې بشپړې كړې. دده شهرت په طب او د ناجوړو په درملنه كې په داسې حال كې چې عمر يې شپاړسو كلو ته لانه ؤ رسېدلې، هرې خا ته خپور شو. د اوولسو كلو په عمر يې د ساماني امير، نوح بن منصور د سختې ناروغۍ چې نور رنځپوهان يې د ښه كېدو څخه مايوسه شوي وه، درملنه وكړه. هغه دې خپل دربار ته وغوښت او د شاهي كتابتون يې په  واك كې وركړ. په هغه كتابتون كې ده ځانګړي او نادره كتابونه چې پخوا يې نه ؤ ليدلي، مطالعه كړل. مګر څه موده وروسته كتابتون د اور د لګېدو له امله بشپړه وسوځېدله، د ابن سينا ځينو مخالفينو دا خبره جوړه كړه، چې ده پخپله كتابتون ته په دې قصد اور واچاوه، چې هغه نادر كتابونه چې ده د حكمت په اړه لوستي وه له منځه لاړ شي، او كوم شې چې دې يې وروسته ليكي محض دده په نامه قېد شي.
 ابن سينا د ډېرو سفرونو كولو وروسته همدان ته ورسېد، د هغه ځاى د امير شمس الدوله د ناروغۍ درملنه يې وكړه، هغه دې خپل وزير وټاكه. 
ابن سينا د يو ويشتو كلو په عمر په ليكنو پېل وكړ، د زياتره تاريخ ليكونكو د رواياتو له مخې ده تر سل ټوكه زيات كتابونه او كتابګوټي ليكلي دي.
د كابل چاپ د اريانا دايره المعارف ليكلي دي چي د پوهانو د هغه اثار ۲۲۰ كتابونه او كتابګوټي ښودلي چې د هغې له جملې څخه سل ټوكه خطي او چاپي اثار اوس هم موندل كېږي، چې ځينې يې زيات شهرت لري د مثال په تاوګه:
۱- الشفاء كتاب: پر څلورو لويو برخو لكه منطق، طبيعيات، رياضيات او الهياتو وېشل شوې دى. دا كتاب په حقيقت كې يو لوى فلسفيي دايره المعارف  دى.
۲- د النجات كتاب: دا هم فلسفي كتاب دى او د الشفاء د كتاب لنډيز بلل كېږي.
۳- د اشاراتو او تنبيهاتو كتاب: چې زياتره د منطق او حكمت د كتاب لنډيز بلل كېږي.
۴- د الحكمه كتاب: دا كتاب د منطق، ختيزې فلسفو او تصوف څخه غږېږي.
۵- د قانون كتاب: دا كتاب د رنځپوهنې په اړه دى، چې په پينځه ټوكو كې ليكل شوې. په ختيز  او لوديز كې يې زيات شهرت درلود. په لاتيني ژبه هم ژباړل شوې دى. دا كتاب تر اوولسمې زېږيزې پېړۍ پورې په اروپايي پوهنتونو كې تدريس كېده.

ابن سينا فلسفه :
اروا او نفس: 
ابن سينا اروا د انسان د جسم څخه بېله او خپلواكه بولي، چې همدا د اسلام توضېح شوې موضوع ده. 
ده د اروا د خپلواك وجود د اثبات په اړه يو شمېر كتابونه او كتابګوټي ليكلي چې مشهور يې دا دي:
۱- د ناطقې نفس پېژندنه. ۲- د اروا (نفس) په اړه د خلكو اختلاف. ۳- د بدن سره د اروا اړيكې. ۴-  اروا پوهنه (عمل النفس). ۵- د اروايي قواوو څېړنه.
كله چې ابن سينا د اروا (نفس) كلمه استعمالوي مراد يې روح دى.

پدې دې اړه دې داسې وايي:
څوك چې د يوه شي پېژندنه غواړي په لومړي سركې بايد د هغه شي وجود ثابت كړي. كه نه د صحيح او سمې لارې څخه به اووښـتې وي.
ځكه نو پرموږ لازمه ده چې لومړې د اروايي قوې موجوديت ثابت كړو. وروسته يې پېژندنه محدده او څېړنه يې وكړو.
ابن سينا د اروا او نفس د پاېښت د عقيدې طرفدار دى  او لكه چې اسلام وايي، په هغه ډول دې هم ارا د جسم څخه بېل موجود بولي يانې كله چې انسان مړ شي، اروا يې ژوندۍ او موجوده وي. او درك كولاى شي. دې عقېده لري چې: انسان د ژوند په هره مرحله كې كه څه هم نشه يا په خوب كې وي، يا د بې هوښـۍ په حالت كې وي، اروا خپل موجوديت درك كوي. ځكه نو د مرګ وروسته هم د (خوديت) درك موجود وي.

تصوف: 
 د  ابن سينا د (الاشارات و التنبيهات) د كتاب اخرتي درې څپركۍ د تصوف په اړه دي، چې لومړۍ برخه يې د نېكمرغۍ (سعادت)، دوهمه برخه يې (مقامات العارفين)، درېيمه برخه يې د (اسرار الآيات) چې د اولياء الله د كراماتو په اړه يې تفصيل وركړې دى.
ابن سينا د اروا او نفس د خوند (لذت) د ډولو په اړه وايي:
خوند حسي خوند نه دى، ځكه چې باطني خوندونه تر ظاهري خوندونو ډېر لوړ دي او د باطني خوندونو څخه ډېر ښه عقلي خوندونه دي.
هرشې چې د عقلي خوند سره وي هغه كمال دى، چې مدرك ته حاصلېږي.
ابن سينا د عارفانو په اړه داسې وايي:
په دې نړۍ كې د عارفانو لپاره مقامات او درجې شته، چې يواځې دوې لپاره ځانګړې دي، او د نورو لپاره نشته، د هغو ځينې كارونه ظاهر او ځينې پټ دي. او هغه خلك چې دوي نه پېژني د ټولو څخه منكر دي. او هغه چې دوي پېژني د عارفانو كارونه لوړ بولي.
ابن سينا د زاهد، عارف او عابد په منځ كې داسې توپير كوي:
هغو خلكو چې د دنيا د خوښيو او شيانو څخه اعراض كړې دى  زاهدان دي. هغه چې عبادت كوي، عابدان دي، هغه چې فكر يې د سپېڅلي مقام او د هغه د جلال، جمال او جبروت ته وي، او تل په دې انتظار كې وي، چې پرده باندې به د حق نور وځلېږي عارفان دي.
