{{صاف}}دهېواد نوموركى مفسر:ابن طيفور سجاوندي
 

== پیليزه ==

مونږ پرخپله خاوره ډيرې داسې نوم وركې علمي څيرې لرو چى نه يواځې علمي شهرت په خپله خاوره كې لاره بلكې دخپل هيواد په پرتله يې پوهه,ځيركتيا, هڅې, خوارۍ, ګروږنې,علمي څېړنـې دنوروځايوخلكو ښي پېژندلې اوپه خپلو تاريخونواو ژوند ليكونو(ترجمو)كي يې دهغويادترخپله وسه ژوندى ساتلى, خداى دې خيروركړي. 

هو! دايوازې افغان تاريخ دى چې لمن يې له دغه ډول يادونوبې برخې اونيمګړې پاتې شوې ,كه تاسې يې راسره ومنئ داڅومره دافسوس وړخبره ده چې مونږ تراوسه هم دخپلورجالو او اسلافو په هكله بشپړمستندتاريخ نه لروځكه خوبايدزياروباسوڅوددغه ډول علمي څېروپېژندنه وشې اونوروته هم وروپېژندل شي.

دشپږمې هجري پيړۍ په نيمايې كې زمونږ دهېواددلوګرپه سجاوندسيمه كې يوه داسې نړيواله مخكښه علمي څېره دمحمدبن طيفورپه نامه تېره شوې چې پرپوه اوعلمي رسوخ باندې يې نزدې ټول عرب مؤرخين اعتراف كوي, په لاندې څوكرښوكې مو دهمدې سترې علمي څېرې په هكله دمعلوماتو راغونډلو هڅه كړې، خداى دې وكړي چې پرځاى وي.

== نوم : ==
دعربي ژبې سترمؤرخ اوڅېړونكى علامه جمال الدين على بن يوسف مړ(624هـ) چې په القفطي سره شهرت لري په خپل كتاب " انباه الرواة على انباه النحاة" كي دنوموړى نوم محمد اود پلار نوم يې" طيفور" يادوي (1) له ده وروسته چې څومره عربو مؤرخينو دنوموړي په هكله څه وليكل هغه يې  دعلامه قفطي دمعلومات بر بنسټ ليكلي اوټول مؤرخين دغه افغانى عالم په (ابن طيفور)سره يادوي(2). 

== زوكړه او زدكړه : ==

ټول عرب مؤرخين دنوموړي دزده كړې ځاى دغزني ښاردسجاوندسېمه ښايي اود نوموړي له نوم سره دواړه سيمې "السجاوندي الغزنوي" ليكى, خودزيږيدنې دنيټې اواستادانو په هكله يي عرب مؤرخين خپله ناخبري څرګندوي . 
دشام دخاوري سترمحدث اوتاريخ ليكونكى امام ذهبى  په دې هكله ليكي: "ماته دا نه ده څرګنده چې نوموړي به له چاڅخه زده كړه كړې وي ؟ اوله نوموړي څخه به چازده كړه كړې وې ؟  هو!  يوازي امام قفطي يې لنډه يادونه كړې" (3).
زه_ حبيب الله _  به لومړى د نوموړي دزيږيدنې دځاى ( سجاوند) په هكله  ځينې لنډمعلومات له افغاني تاريخونو اود جغرافيې له كتابونوڅخه راواخلم.
دسجاوندسيمه چې په تاريخ كي دشكاوند, سكاونداوسګاوندپه نوموياده شوې داوسني لوګر مربوطه سېمه بلله كيږې, له اسلام دمخه دلته دلمرپرستي ستره برهمنى بت خانه  دلته ودانه وه چې دبوتانونښې نښانې يې اوس هم دسجاوندپه غرونوكې له ورايه ښكاري. ويل كيږي چې دامعبدخانه د دريمې هجري پيړۍتردوهم نيمايې پورې ودانه وه اودعمروليث صفارى كورنۍ له لوري استول شوى قوماندان "فردعان"دابوتان اوبت خانه دزابلستان ترفتحه كولو وروسته ونړوله (4).
ددې سترې معبدخانې يادونه چېنى سياح "هيوان تسنګ" هم په خپله سفرنامه كې كوي اود" شونا" په نوم يې يادوې(5),له چېنى سياح شپيته كاله وروسته محمدعوفي هم دغه معبدخانه په خپل كتاب "جوامع الحكايات"كې يادوي اوليكي چې: ددې بوتانو دزيارت له پاره به خلك د هند له لر او بر څخه رامات وو. (6) 
د حدودالعالم په نامه يوكتاب چې دافغانستان داسلامى پير ترټولو لرغونې اوارزښتمنه جغرافيه پېژندل كېږې او يونوم وركى ليكوال چې دشمال په ګوزرګانان سېمه كي اوسېده په كال372هـ كې يې ليكلې دهمدې ښار يادونه كوي اوليكې چې: استاخ,اوسكاوندپه غزنى كي دوه ښارونه دي دغروپه لمن كې واقع دي اود ښې كرهڼي وړدي.(7)
دهېوادسترمؤرخ احمدعلى كهزادليكې: سجاوند وروسته له دريمې پيړۍ دنوروڅوپيړيوپه اوږدو كې د اسلامې ادب اوفرهنګ مهم مركز  و،  لكه چې يو شمېرعلماوو اوعالىمقام مفسرينو له دې ځايه سرپورته كړى چې نن ورځ يې متبرك مزارونه دعوامو اوخواصوزيارتګاوې دي.(8)

== علمي مقام: ==

كله چې مونږ دعربې ژبې تاريخونه اوژوندليكونه ګورو، له القفطي نيولې بيا ترلسمې يولسمې هجرې پيړۍ پورې ټول عرب مؤرخين ابن طيفورپه ستروالقابو يادوي، كله يې دعلم النحو امام , دعربي ژبې لغت پيژندونكى "اللغوي"(9), لوى مفسر"امام كبـيـر " (10) , ستر څيړونكى، ((من كبار المحققين))  (11) اوكله يې هم متبحرعالم "..... والوقف والابتداْ فى مجلد كبير يدل على تبحره" (12) بولي اودغه څېريې دعلم القرائت لوى امام"عارف بالقرائة"هم بولي (13), اوياقوت حموى يې په "شـمس العارفـين" سره يادوي(14).

== علمي نوښتونه اوليكنې: ==
 
نوموړي دتدريس په څنګ كې داسې ليكنې كړي چې په هغه كې يې علمي نوښتونه له ورايه ښكاري اوپه ځانګړې توګه د قرانكريم دايتونودوقف له پاره له ده دمخه چې كومي نښې كاريدلې نوموړي په هغوكې پراخوالى راووست اود لومړي ځل له پاره يې دهجاځانګړي توري د وقفونو له پاره ځانګړي كړل, داسې چې دوقف لازم له پاره يې د"م" تورى ,دوقف مطلق له پاره يې د"ط"او د جايز له پاره د"ج" اودوقف مجوزله پاره يې " ز" اود وقف مرخص له پاره يې "ص" توري ځانګړي كړل اود منځنې ختېځ اواسيايې هيوادونو په قران شريفونوكې چې دوقف له پاره كومي نښې وينو هغه دنوموړي اېښودل شوې نښې دي اويادنوموړي له اصولواغېزمنې ښكاري(15).
  
په عربي ژبه يې په څوټوكوكې ښكلې تفسيرد"عين الـمعانـي فى تفسيرالسبع الـمثانـى"په نامه ليكلى اوقفطي دنوموړي دتفسيرپه هكله ليكې: " نوموړي په دې تفسيركي علم النحوڅيړلې اود  مختلفوقرائتونو علتونه يې څرګندكړي پرعربي اشعارو يې څېړنه كړې، معناوې يې راسپړلي دي، پرلغاتويې خبرې كړي اوله دې پرته دعلم تفسيرپه هكله يې ډېرڅه ليكلي چې په څوټوكه كې دى, دټوكوشمېريې كه څه هم كم دى خوګټه يې عامه اوزياته ده, دنوموړي زوى دغه تفسير د"انسان العين"په نامه رالنډكړى (16).
 
په علم الوقف والابتداء كې نوموړي د"الايضاح فى الوقف والابتداء"په نامه په يو غټ ټوك كې كتاب لري دهمدې كتاب په هكله  علامه صفدي وايې: داكتاب يې په علمې تبحرباندې دلالت كوي.(17) بل كتاب يې د "علل القرائة " په نامه په څوټوكه كې دى(18). 
داهغه كتابونه دي چې  عرب مؤرخين  پرې خبرشوي  دي، كيداى شي نوموړې به نورې ليكنې  هم لرلې چې اوس ټولې تري تمې دي. 

پردې پرسيره نوموړي دعربي ژبې خوږشاعرهم و اودنوموړي يوشعرعربو مؤرخينوراخيستى دى چې وايي:
ازال الله عنـكم كل افة – وسـد عليـكم سبل المخافة
ولازالت نوائيبكم لديكم- كنون الجمع فى حال الاضافة (19)

ترجمه: خداى پاك دې له تاسي نه هر آفت لري كړي اود وېرې دروازې دې  خداى درباندې بندې كړې اومصيبتونه دې خداى پاك داسې درڅخه لرې كړي لكه دجمع نون چې په حال داضافت كې وې. 
دهېواد دغې سترې هستۍخپله اروا اصلي څښتن ته په (560 هجري )كال كې چې له (1184م ) سره سمون خورې وسپارله (20).
خداى دې له مونږ سره  وبښي.

== سرچینې ==


#) ابناه الرواة على ابناه النحاة. دريم توك 153مخ دار الفكرالعربي دقاهرې چاپ. 
#) همدااثر . 
#) النهاية للجزري:1/157.
#) محمدعوفى جوامع الحكايات داحمدعلى كهزادتاريخ:ص 331.
#) همدااثر333 مخ .   
#) همدااثر:231مخ .  
#) همدااثر.
#) همدااثر332مخ  .  
#) النهايه2/157 .  
#) همدااثر.
#) همدااثر:2/157. – 
#) الوافى بالوفيات للصفدي:3/ دترجمې شمېره:1154.  
#) غاية النهاية :1/157.  
#) طبقات المفسرين للداودى :2/160.  
#) اردودايرة المعارف 1/740دانشګاه پنجاب- 1393هه /1972م چاپ,Notice  dam traite  des  paouses  Dans: S. De .Sqcy  to Tedure  De Palcon نوى چاپ 1/111- 112, Geschichte  Qorans:  ths  Noldeke  Schwallg. 
(16) انباه الرواة :3/153.غاية النهاية:2/157,الاعلام للزركلي:6/197معجم المؤلفين : 9/112,معجم المفسرين عادل نويهض:2/453.
(17) صفدي:3/دترجمې شمېره:1154,اودايران  ددانشګاه په كتابتون كې يومخطوطه د"الوقوف"په نامه شته چې هغه يې ددې كتابخانې په فهرست 1/241-244 كي دنوموړي كتاب بللى اوكيداى شي دالايضاح كتاب نسخه وي.  
(18) الوافى بالوفيات: دترجمى شمېره :1153,معجم المولفين/9/112,بروكلمان/1/724. 
(19) انباه الرواة :3/153,طبقات المفسرين للداودي:2/160.
(20) الوافى بالوفيات:3/شميره:1154,الاعلام للزركلى:6/179,معجم المؤلفين:9/112,معجم المفسرين:2/543,اوردودايره المعارف پنجاب:10/740,بروكلمان تاريخ الادب العربى : 1/378.وګورئ. 


مفتي حبيب الله قاسمي
