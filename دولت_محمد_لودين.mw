[[Image:Dawlatmohammadludin.jpg|thumb|289px|ډاکټر دولت محمد لودين]]

ارواښاد سرمحقق ډاکتر '''دولت محمد لودين''' په ١٣١٠ لمريز هجری کال د [[ننگرهار ولايت]] د کامې ولسوالۍ د انگرو په کلي کې نړۍ ته سترگې وغړولې.

== زده کړې ==
لومړنۍ زده کړه يې د اخوند کلي په ښوونځي کې بشپړې کړې او وروسته يې د [[کابل]] په دارالمعلمين کې خپلو زده کړو ته دوام ورکړ.

== دندې ==
وروسته يې د شپږو کلونو لپاره د ښوونکي په توگه دنده تر سره کړه. ارواښاد لودين پر ١٣٣٧ ل کال د [[کابل پوهنتون]] د ادبياتو په پوهنځي کې شامل شو. تر فراغت وروسته په [[پښتو ټولنه]] کې د نوماند مسلکي غړي په توگه وټاکل شو.

ددې دندې تر څنگ يې د ادبياتو په پوهنځي کې د تدريس چارې هم په غاړه درلودلې. نوموړی پر ١٣٤٤ ل کال  د پښتو د تدريساتو د لوی مديريت سرپرست او د دې دندې تر څنگ د زيري د جريدې مسول چلونکى هم وو.

وروسته بيا هغه د پوهنې وزارت له خوا د لوړو زده کړو د بشپړولو لپاره د هغه وخت [[د شوروي سوسياليستي جمهوريتونو اتحاد|شوروي اتحاد]] ته واستول شو او په [[ژبپوهنه]] کې يې "پي اچ ډي" تر لاسه کړه.

لودين د پښتو ټولنې د تاليف او ترجمې په څانگه کې او وروسته د ټولنيزو پوهنو د لوی مدير په توگه دنده تر سره کړې ده. پر ١٣٥٧ ل کال د علومو د اکاډمۍ د [[ژبپوهنه|ژبپوهنې]] د څانگې مدير او وروسته د پښتو څيړنو د مرکز ريس په توگه وگومارل شو.

ارواښاد ډاکتر دولت محمد لودين د [[افغانستان]] يو تکړه [[ژبپوه]]، [[ادبپوه]] او مورخ وو. نوموړی په [[پښتو]]، [[فارسي]]، [[روسی]] او [[انگليسي]] ژبو کې گڼ شمېر اثار او مقالې ليکلي او د روسي او انگليسي ژبو څخه يې ډيرې علمي ژباړې کړې دي. 

== مړينه ==

ارواښاد دولت محمد لودين د ١٣٧٨ ل کال د [[ليندۍ]] مياشتي پر ١٣ د يوې سختې ناروغۍ له لامله له دې نړۍ سترگې پټې کړې او د ننگرهار ولايت د کامې ولسوالۍ د کندو سيمې د انگرو کلي په هديره کې خاورو ته وسپارل شو.

== چاپ شوي آثار ==
 
# د نننۍ پښتو ژبې احصايوې قاموس: په ١٣٥٣ کال کې د پښتو ټولنې له خوا چاپ شوی دی.
# لغت پوهنه: په ١٣٥٥ کال کې د پښتو ټولنې له خوا چاپ شوی دی.
# د پښتو ژبې عمومي احصايوې قاموس: په ١٣٦٩ کال کې په لنېنگراد کې چاپ شوی دی.
# ټام ساير: له انگليسي څخه يې پښتو ته اړولی او پر ١٣٤٣ ل کال د پښتو ټولنې له خوا چاپ شوی دی.
# شيرشاهي تاريخ: له فارسي څخه يې پښتو ته اړولی او پر ١٣٥٤ ل کال د پښتو ټولنې له خوا چاپ شوی دی.
# په کلتوري انقلاب کې د عام او خاص ځانگړتياوې: له روسي ژبې څخه ژباړل شوی او پر ١٣٦٧ ل کال د اطلاعاتو او کلتور وزارت له خوا چاپ شوی دی.
# غوره نثرونه: د ارواښاد [[گل پاچا الفت]] نثري اثر دی چې په روسي ژبه ژباړل شوی او د علومو اکاډمۍ له خوا چاپ شوی دی.
# [[پټه خزانه]]: د [[محمد هوتک]] نثري اثر دی چې لودين په روسي ژبه ژباړلی او د علومو اکاډمۍ له خوا چاپ شوی دی.



[[وېشنيزه:پښتانه ليکوال]]
[[وېشنيزه:پښتانه]]
[[وېشنيزه:افغانان]]
[[وېشنيزه:افغاني ليکوال]]
