ژورناليزم ديوه علمي دسپلين په توګه د اوسمهالي نړۍ  د پايښت  او ودي  اړتيا ده . دانسان خلاق  ذهن د همدې دسپلين په مټ  تسخير او او مهار کېدای شي .  د نړۍ هېوادونه او په هېوادونو کي ميشت اولسونه د همدې دسپلين د بيلا بيلو متيودونو او څانګو په مټ  هم د خپل هويت  پايښت ډاډمن کوي او هم  د ودي او پراختيا وړ ذهني _ رواني  چاپير يال برابروي .  او د همدې دسپلين  د بيلا بيلو څانګو په وسيله  د انسان  د  ټولنيزي او فر دي خپلواکۍ  اندازه ټاکل کېدای شي  . لنډه دا چي ژور ناليزم او اړوندي څانګي لکه  ورځپاڼي ، را ډيو  ، تلويزيون ، انتر نيت  او په هغه کي بيلا بيلي  شونتيا وي  پر اوس مهالي  نړۍ  داسي واکمني او برلاسي دي چي ،  په نړۍ کي د ميشتو انسانانو ذهنونه او فکرونه يې د روږدېدو (  اعتياد )  تر بريده په  خپل ګورټ کي ساتلي دي . 
په داسي يوه ډير اړخيز علمي  ډګر کي د پر مختګ  او ودي لاره  ډيره ستونزمنه او د ګږليچو ډکه ده ، يوازي هغه کسان د دې توان لري چي  د دې هر اړخيزه دسپلين  په ارته لمن کي  وځليږي  او يا د څرګند دريځ خاوند شي  ، چي  د ځانګړي ليوالتيا  تر څنګ  دا علمي ډګر د يوه رښتني مسلک په توګه ومني  ،  د حاصلولو لپاره يې  زيار وباسي  او  د نويو پړاونوپر لور هوډمن  وي  . د دې پرته شوني نه ده چي ، څوک دي  د دې  علمي دسپلين  لوړو پوړيو ته د رسېدلو جوګه شي . داود جنبش د همدې مميزاتو په لرلو  دې پوهنيز ډګر ته دانګلي او د پر له پسې بريو پر لور يې  خپل دا علمي يون ګړندئ ساتلئ دئ . د داود جنبش په اړه  په دې لنډه ليکنه کي يو شمير ځانګړتياوي را يادوم چي د يوه  غوره ژورناليست اوبرلاسي ليکوال لپاره اړين دي .   


=== داود جنبش د ژورناليزم د  ډګر  ديوه رښتنئ مينه وال په توګه ===
د ژورناليزم سره د داود جنبش مينه او لېوالتيا په ښونځۍ کي د زدکړي له مهاله پيل شوې ، خو هغه وخت چي [[د کابل پوهنتون]] د ادبياتو او بشري علومو د پوهنځي د لومړي کال محصل و ، د خپلو هم نومو ټولګېوالو په منځ کي د ( اخبار خوان ) داود په نوم زيات وپيژندل شو . هغه مهال دوه  تنه نور محصلين هم د داود په نومونو په هغه  ټولګئ کي په زدکړو بوخت وه ، چي  په ورستيو کالو نو کي په خپلو تخلصونويو له بله  ځانګړي کېدل  ، د داود سرلوړي ، داود ياري  او داود جنبش . د همدې ميني او ليوالتيا پر بنسټ يې د لومړي کال تر ازمويني وروسته د ژورناليزم څانګه  غوره کړه اوتر ټولو محصلينو د لوړي نمرې په لرلو د ځنډ او خنډ پرته  د ژورناليزم څانګي  ته ومنل شو  .
په ژورناليزم  څانګه کي داود جنبش  نه ستړئ کيدونکئ  لوستونکئ او محصل و ، په  خپلو ټولګيوالو کي  يې هر کال لومړۍ نمره ګټل ، د زدکړو تر څنګ يې په کلتوري او فرهنګي چارو کي  برخه اخستل ، د پوهنځۍ د ديوال پاڼي مسوليت يې درلود ، د پوهنتون په اديتوريم کي يې د کلتوري چارو مرسته کول ، په کابل کي د ګويتې انستيوت  فعال غړئ و . د را ډيو افغانستان سره يې د سيمه ايز خبر يال چاري هم پر مخ بيولې . او په دې ډول يې د ژورناليزم  پر تيوريکي او پراکتيکي اړخونو د برلاسئ لاره لنډول .  کله چي د زدکړو څخه په لومړئ نمره فارغ شو د کابل پوهنتون د علمي کدر د نورمونو سره سم د ژور ناليزم  د يپارتمنت  د استاد او د ادبياتو او بشري علومو پوهنځۍ د نشراتي ارګان  (  ادب   ) مجلې د مرستيال په توګه ومنل شو . 


=== داود جنبش د علمي _ مسلکي  ژور ناليزم  په ډګر کي د يوه څيړونکي په توګه ===

د دې سره _ سره چي سياسي حالاتو د  داود جنبش د ليوالتيا په وړاندي  خنډ ونه ايجادول   ، خو د هغه برلاسئ  د ژورناليزم پر  بيلا بيلو اړخو نو دا خنډونه يو په بل پسې له منځه وړل ، دوه ځله د عسکري خدمت په نوم  د نوموړي د څيړنو  او د 
تدريس لړۍ غوڅه شوه ، خو پر   خپل مسلک د هغه برلاسي   د هغه مهال اداره چيان او واکمن دې ته اړ ويستل چي  د پوهنځۍ  محصلينوته د تدريس   لپاره  دهغه د راګرځولو تلاښونه وکړي  . 


====د هوايې مجلې د خبر يال او دهغې مجلې د مهتمم او مرستيال په توګه====
جنبش د عسکري خدمت پر مهال هم د خپلي څانګي او مسلک څخه ليري پاته نه شو ، د هوايې مجلې د خبر يال او بيا دهغې مجلې د مهتمم او مرستيال په توګه يې ور سپارل شوي چاري پر مخ بېولې . 
 
د څيړنو او علمي تحقيقاتو په لار کي  داود جنبش  په ژورناليزم پوهنځۍ کي  د لومړي ځل لپاره د علمي ارونو په مراعات او کارولو سره د نړۍ د مطبوعاتو تاريخ  ( تاريخ مطبوعات جهان  ) په دو ټوکو  کي ،   تاليف او تدوين  کړ  ، چي نه يوازي د پوهنځۍ په دننه کي د زيات استقبال  سره مخ شو  ، بلکي د  پوهنتون   په کچه يې تود هر کلئ وشو .   د نړۍ د مطبوعاتو دوه جلدي  تاريخ   چي هغه مهال  داود جنبش  خپلو محصلينو ته د تدريس لپاره وليکۍ ،  اوس  يې  څو د ګوتو په شمار ګڼې  نه يوازي د محصلينو بلکي   د ژور ناليزم پوهنځۍ د استادانو لپاره د يوه ډاډمن ماخذ او معتبر  اثر په توګه د هغې پوهنځۍ په کتابتون کي ساتل کيږي . 

====د ورځپاڼي ليکني بنسټونه====
د ورځپاڼي ليکني بنسټونه  يا  (  اساسات روز نامه نګاري  ) د داود جنبش بل داسي  علمي اثر دۍ ، چي تر خپرېدو وروسته يې  د دې څانګي د زده کونکو او مينه والو له لوري  تود هرکلۍ وشو ، 

====په  ژورناليزم کي ژانرونه====
په  ژورناليزم کي ژانرونه  يا  ( ژانرهای ژورناليزم ) د 
داود جنبش بل څيړنيز اثر دئ چي د ژورناليزم پوهنځۍ په سپارښتنه د کابل پوهنتون په مطبعه کي چاپ او خپور شو .  د دې ترڅنګ  يې د خپلو محصلينو د روزني په نيت زيات شمير لکچر نوټونه تر تيب او خپاره کړيدي  . په روشنفکري غورځنګ کي د مطبوعاتو ونډه بل هغه څيړنيز اثر دۍ چي په روسي ژبه يې د خپلي دکتورا   تيزس په توګه دفاع کړ ئ  ، او اوس هم د مسکو پوهنتون په کتابتون کي  د افغانستان پيژندني يو ډاډمن ماخذ په څير کارول کيږي .   په لسګونو علمي مقالې يې د هېواد په دننه او بهر نشراتو کي خپرې شوي  او په لسګونو علمي سيمنارونو کي يې برخه اخستې ده .

=== داود جنبش د يوه هڅاند او زيارکښ ژورناليست په توګه ===

داود جنبش د زدکړي پر مهال د زيار کښ  اوښه محصل په نوم هم د ټولکې والو او هم د خپل پير د استادانو له خوا پيژندل کېدئ ، په هغه پيمانه چي به يې خپل ټولکېوال درنښت  درلود همداسي به د خپلو استادانو له خوا د لايق محصل په توګه هڅول کيدئ ، که به  پوهاند  هاله ، پوهاند نګهت  او پوهاند اهنګ د خپل ټولګۍ زيارکښ محصل په سترګه ورته کتل ، هندي پروفيسور شريواستوا  او پروفيسور  رام راهول به هم د هغه ستاينه کول . کله چي د استاد ئ  دندي ته غوره شو ،  د پر له پسې زيار  په وجه  يې  د پوهنځۍ د استادانو په منځ کي  د ښه استاد او بر لاسي ليکوال په توګه  لوړ دريځ وګټئ  . د محصلينو له خوا د ځواکمن مدرس او د ادارې له خوا د زيار کښه استاد په  نوم منل شوئ او تشويق شوېدئ  . 
ډول ډول هڅوونو  ، تشويقونو  او کله هم ناوړه خنډونو داود جنبش  د ژورناليزم په ډګر کي د  زياتو زدکړو او لا لوړو تحصيلاتو لوري  ته بې پروا او نهلي نه  کړ . په خپل متين عزم او کلک هوډ يې ټول هغه موانع او خنډونه ليري کړل چي د لوړو تحصيلاتو د دوام  مخه  يې نيول  .  د ماسترۍ دپلوم د ترلاسه کولو لپاره پخواني شوروي اتحاد ته ولاړ ، هلته هم د لوړو نمرو په تر لاسه کولو وتوانېدئ او د M.A   دپلوم  يې خپل کړ . د ژورناليزم په ډګر کي يې د داکترۍ تحصيلاتو لپاره  هوډ وکړ او په همدې مسلک کي يې د Phd   دپلوم هم تر لاسه کړ . 

داود جنبش هغسي چي  په زدکړه او تدريس کي بريالئ او هوډمن و، د ژورناليزم په عملي ډګر کي هم د هڅاند او مخکښ ژورنالست  په څير پيژندل شوېدئ ، په مسکو کي د لوړو زدکړو پر مهال يې د چيچين تاوده خبرونه زموږ هېوادوالو غوږونوته په هم هاغه ډول تندۍ ورسول چي هلته پيښيدل . زموږ د هېواد په غمجنو کلونو او په ځانګړي توګه د خپل منځي جګړو پر مهال يې په پوره زړورتوب د پيښو درښتيتني انځور د وړاندي کولو لپاره د هېواد هر ځای ته ولاړ او د هر يوځواکمن توپکوال خوله يې پرانستل  . هغه مهال چي لا د بي بي سي خبر يال ميرويس جليل د شهادت  خبري په رسنيو کي تازه وي . داود جنبش خپل اولس ته د رښتينو مالوماتو وړاندي کولو په نيت په لغمان ولايت کي د اسلامي حزب مشر ګلبدبن حکمتيار سره مرکې ته ولاړ ، چي هغه مهال د ا هڅه د مرګ سره لوبه ګڼل کیده .  د تنظيمي جګړو پر مهال چي د کابل ښار پر هره برخه توري  باروتي  وريځي  ګرځېدې   د اور لمبي  د  اسمايې غره تر څوکي رسېدې ، داود جنبش د وحدت اسلامي ګوند مشر  عبدالعلي مزاري  مرکې ته لاړ اوپه دې ترتيب يې  د بيګنا هېوادوالو د وژلو  اصلي عاملينود څرګندولوخبرونه خپرول . په کابل کي لا دافغاني ناهيدي چيغي د خلکو په غوږونو کي انګازي کولي چي  داود جنبش  په کابل کي  د بې بندوباريو  د څرک څرګندولو په نيت د ناهيد د چغو سره  جوز جان  ته ولاړاو هلته يې د  ملي اسلامي
جنبش مشر جنرال رشېد دوستم  خوله پرانستل  او هېوادوال يې خبر کړل . لنډه داچي په هغه اورني کلونو کي د پيښو رښتنې  والئ لټول او د هېوادوالو خبرول  د سر سره لوبي وې ، داود جنبش  خپلو هېوادوالو ته  د رښتني چوپړ په لار کي دا لوبه منلې وه .  د دې ټولو مميزاتو او خصوصياتو څرګنده پايله دا چي  :  دا د داود جنبش رښتنئ حق دئ چي  ونمانځل شي ، وستايل شي او د لا بريو لپاره وهڅول شي . د همدې حق پر بنسټ په اروپاکي د افغاني کلتوري ټولني ګډي جرګه ګۍ او سلام فرهنګي ټولني وپتيل چي  د ښاغلي داود جنبش دا معنوي حق پر ځای کړي .
په درنښت 
رسول باوري
هلند -  اسن
١٩ \ ١٢ \ ٢٠٠٦
