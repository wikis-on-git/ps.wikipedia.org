'''فيض محمد انګار''' (۱۹۰۵ ز. = ۱۲۹۴ ل. - ۱۹۷۹ ز. = ۱۳۵۸ ل.) ''(په انګرېزي: Faiz Muhammad Angar)'' يو افغان سياستپوه او د ويښ ځلميانو د سياسي او فرهنګي غورځنګ د بنسټ ايښودونکو نه و. هغه د انګار د خپرونې مشر پازوال هم پاتې شوی و او وروسته يې د ميوندوال په مشرۍ د مترقي ډيموکرات ګوند غړيتوب هم ترلاسه کړی و.   

== مخينه ==
انګار د حاجي ګل محمد بړېڅ زوی و چې په ۱۲۹۴ لمريز او په ۱۹۰۵ زېږيز کال کې په کندهار کې زېږېدلی و.

==زده کړې==
لومړنی ليک لوست يې له خپل پلار نه چې د کندهار له نومياليو ميرزايانو نه ؤ، زده کړل او بيا يې د کندهار د شالمار د سوداګرو په ښوونځي کې خپلې لومړنۍ زده کړې سر ته ورسولې، څرنګه چې پلار يې رسمي دفترونو او تجارتي شرکتونو کې د مدير او ريس په توګه کار کاوه، انګار هم له خپل پلار سره د شاګرد، ليکونکي او مامور په توګه دنده ترسره کوله. انګار په ۱۳۱۸ ل. = ۱۹۳۹ م. کال د حقوقو او سياسي علومو تر شهادتنامې اخيستلو وروسته د ملی اقتصاد د وزارت او ګمرکونو کې د مدير او معاون په توګه مقرر ؤ. د

==په سياست کې ونډه==
فيض محمد انګار د ويښ ځلميانو د بنسټ ايښودونکو او فعالو غړو نه ګڼل کېږي. د انګار جريده هم د دې غورځنګ، د فکر او سياسي کړنلارې څرګندويه وه. فيض محمد انګار د انګار جريدې تر مصادره کېدو وروسته کندهار ته ولاړ او هم هلته تر نظارت لاندې ونيول شو چې شپږ مياشتې يې د کندهار په عسکري قشله کې د نظر بند په توګه تېرې کړې. له نظارت نه تر خلاصېدو وروسته يې د کندهار په شرکتونو او مؤسسو کې کار کاوه، په ۱۳۴۳ ل. = ۱۹۶۴ ز. کال کې له خپلو ملګرو سره د ميوندوال په مشرۍ په مترقي ديموکرات ګوند کې شامل شو. د ۱۳۵۱ ل. = ۱۹۷۲ ز. کال د غبرګولي په ۲۴مه نېټه خپلو ملګرو سره له دې ګونده ووت. دی په ۱۳۴۵ ل. = ۱۹۶۶ ز. کال کې د کلیو د پراختيا رياست د پنجوايي د پروژې د آمر په حيث مقرر شو بيا يې د کورنيو چارو وزارت د تفتيش د رياست د غړي په توګه کار کاوه. نوموړي په ۱۳۴۸ ل. = ۱۹۶۹ ز. کال کې تقاعد وکړ.

==مړينه==
انګار د ورپېښې اوږدې ناروغۍ له امله په ۱۳۵۸ ل. = ۱۹۷۹ ز. کال د کابل د علي آباد په روغتون کې مړ شو، جنازه يې کندهار ته يووړل شوه او په خپله پلرنۍ هديره کې خاورو ته وسپارل شو.



[[وېشنيزه:افغانان]]
[[وېشنيزه:پښتانه]]
[[وېشنيزه:افغان سياستپوهان]]
[[وېشنيزه:د سياسي ګوندونو بنسټګران]]
