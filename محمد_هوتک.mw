{{نابشپړ}}
[[دوتنه:محمد هوتک.jpg|بټنوک|محمد هوتک د پټې خزانې ليکوال]]
'''محمد هوتک''' (زوکړه د ۱۰۸۴ لېږديز سپوږميز کال د رجب المرجب ۱۳، [[کندهار]]، [[کوکران]]) يو افغان پښتو ژبی ليکوال او شاعر وو چې تر ټولو نامتو نښير يې [[پټه خزانه]] نوميږي. 
==مخينه== 
محمد هوتک د داود خان هوتک زوی، د قادر خان هوتک لمسی د ۱۰۸۴ لېږديز سپوږميز کال د رجب المرجب پر ۱۳ د کندهار په کوکران کلي کې زېږدېلی دی. محمد هوتک په آره له مخرغې څخه وو؛ دده نيکه قادر خان له هغه ځايه سيوري ته راغلی، څه موده به سيوري کې اوسېده، بیا له دغه ځايه کندهار ته راغی او هلته د کوکران په کلي کې مېشت شو او بزگري به يې کوله. 

دده نيکه قادر خان پر ۱۰۵۸ سپوميز لېږديز کال د ۷۶ کالو په عمر ومړ او د کوکران په کلي کې خښ شو. پلار يې داود خان پر ۱۰۲۹ سپوميز کال په کوکران کې زېږېدلی وو او د عمر په اوږدو په تېره په ځوانۍ کې پوهنې لوستې وې. ده له کندهاره د کسي غره، [[ږوب]]، [[پېښور]] او نورو ځايونو ته هم سفرونه کړي ول. کله چې د [[هېواد]] ستر ملي مشر [[ميرويس نيکه]] په کندهار کې له گورگين خان سره جگړې کولې نو د محمد هوتک پلار داود خان هم په دغو جگړو کې ورسره ملگری وو.  

کله چې پر ۱۱۲۰ سپوږميز لېږديز کال د پارس صفوي پاچا له خپلو لښکرو سره پر کندهار يرغل وکړ نو د ليکوال محمد هوتک پلار داود خان د ميرويس نیکه (ميرخان) له خوا د فراه، سيستان ، گلستان او نورو سیمو ته واستول شو او هلته يې نور افغانان او پښتانه د ميرويس نيکه د ملاتړ او مرستې ته راوبلل او پرخسرو خان يې يرغل وکړ. په دغو جگړو کې داود خان د ميرويس نيکه له بولندویانو څخه وو. د محمد هوتک پلار داود خان پر ۱۱۳۶ سپوږميز کال وفات او په کوکران کې خاورو ته وسپارل شو. 

محمد هوتک لا کوشنی وو چې پلار يې دی په ښوونه روزنه او درس وگوماره او د عمر تر ۱۸ کلنۍ يې ديني احکام، [[فقه]]، اصول، [[تفسير]]، او د فصاحت پوهنې لکه قافيه او عروض، بيان، معانې، او نورې ولوستې. کله چې يې پلار په حق ورسېد نو افغان پاچا [[شاه حسین هوتک]] دی کندهار ته وروغوښت او په کندهار کې مېشت شو. هلته يې د [[پټه خزانه|پټې خزانې]] نامتو نښير وليکه. ده به هلته کتابونه لوستل او کتابونه به یې لیکل. دی بخپله ليکي چې زما عمر د کتابونو بهليکلو او لوستلو تېريږي او د نړۍ له نورو نعمتونو دومره خوند نه اخلم لکه د کتاب له لوست او ليکنې نه. 

==د محمد هوتک د شعر يوه بېلگه==

غزل 

ساقي پاڅه د سرو ملو ډک يو جام را - ستا له غمه ناارامه يم، ارام را 

بې له ميو د بهار نندارې څه کړم؟ - پسرلی سو د خوښۍ ښه پيغام را 

دنيا پاته ده ښادي مو یو گړی دی - يو گړی مې خوښ که می گړی انعام را  

د بېلتون په تاريکو کې مې زړه شین سو - رڼا لمر د جام د میو، په ظلام را  

ناکاميو د دنیا مې کام راتريخ کا - چې مې خوږ کا کام، ترخه وما ناکام را 

نه نشاط سته، نه مستي سته، نه رندي سته - چې سم رند هغه اوبه علی الدوام را 

په اوبو مې سوړ زړگی لږ څه راتود که - «محمد» ته د اور ډک يو هسې جام را 
 

==د محمد هوتک ليکلي نښيرونه== 
#پټه خزانه. (په پښټو). 
#خلاصت الفصاحت (په پښتو).  
#خلاصت الطب. (دا کتاب يې هم په پښتو ليکلی چې د طب او درملنې په اړه دی. دی ليکی چې ما کله دا کتاب پر ۱۱۳۹ سپوږميز کال پاچا ته ورښکاره کړ نو ماته يې ۱۰۰ د سرو زرو روپۍ انعام راکړ). 
#د شعرونو ديوان.  

    



==سرچينې== 
#هوتک، محمد، [[پټه خزانه]]، د ۱۳۳۹ لمريز کال دويم چاپ، ۱۹۶- ۲۰۲ مخونه.










[[وېشنيزه: پښتانه شاعران]] 
[[وېشنيزه:پښتانه ليکوال]]
