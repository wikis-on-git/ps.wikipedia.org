ډګر جنرال  '''شهنواز تڼى''' په ١٣٢٨ هجري  لمريز کال کې  د خوست ولايت د تڼيو ولسوالۍ په  دره ګي کلي کې زېږېدلى دى . 
ده لومړنۍ زده کړې  د خپل کلي په ښوونځي کې کړې دي او د کابل له حربي لېسې څخه تر فارغېدو وروسته په حربي پوهنتون کې شامل او په ١٣٥٠ کال کې  ددې پوهنتون له پلې پوهنځى فارغ شوى دى . نوموړي، له ١٣٥٢ تر ١٣٥٦ کاله  د کابل په بالاحصار کې د پراشوتي کوماندو او په پخواني شوروي اتحاد کې د قوماندانۍ او مسلکي مهارتونو زده کړې، کړې دي . نوموړي د ريشخورو د ٧مې پلې فرقې د يوه بلوک د قوماندان او د کابل بالاحصار د کوماندويي پراشوتي ځواک د ټولي قوماندان په توګه تر دندو اجرا کولو وروسته د ١٣٥٧ کال د ثور په ٧مه ( د خلقيانو او پرچميانو لخوا د محمدداوود د رژيم د ړنګېدو ورځ )  د کابل په بالاحصار کې د کوماندو پوځ قوماندان وټاکل شو . 
تڼي، چې د ثور د ٧مې په کودتا کې يې فعاله ونډه لرله تر ١٣٦٨ کاله  د [[مزارشريف]] په دهدادي کې د وسلوال پوځ لوى قوماندان، د شمال زون د دفاع د رييس،  د هرات د عسکرى پوځ لوى قوماندان او د زون د دفاع رييس، د دفاع وزارت د کشف د رييس  د قرغې د ٨مې فرقې  قوماندان ، د لومړي نمبر مرکزي قول اردو قوماندان،  د کابل ګارنيزيون قوماندان، د افغانستان  د وسلوال پوځ لوى د رستيز،  د وطن د دفاع د عالي شورا منشي او دفاع وزير په توګه دندې ترسره کړې دي . 
نوموړى، چى د خلک دموکراتيک ګوند د مرکزي کمېټې او ددې ګوند د سياسي بېرو غړيتوب يې درلود، په  ١٣٦٨ کال کې د وخت د جمهور رييس ډاکټر [[نجيب الله]] پرضد تر پوځي پاڅون وروسته [[پاکستان]] ته ولاړ او په ١٣٨٣ کال کې هېواد ته راستون شو. 
شهنواز تڼي، په ١٣٧٢ کې د افغانستان د سولې غورځنګ ګوند بنسټ کېښود او اوس يې هم مشري کوي.
==اخځونه==
# د پژواک خبري اژانس د انټرنېټپاڼې د ژوند ليکونو برخه .
