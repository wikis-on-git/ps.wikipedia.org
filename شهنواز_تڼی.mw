ډگر جنرال '''شهنواز تڼى''' په ١٣٢٨ هجري  لمريز کال کې  [[د خوست ولايت]] د تڼيو ولسوالۍ په دره گي کلي کې زېږېدلى دى . 

==زده کړې==
ده لومړنۍ زده کړې د خپل کلي په ښوونځي کې کړې دي او د کابل له حربي لېسې څخه تر فارغېدو وروسته په حربي پوهنتون کې شامل او په ١٣٥٠ کال کې ددې پوهنتون له پلې پوهنځى فارغ شوى دى . نوموړي ، له ١٣٥٢ تر ١٣٥٦ کاله د کابل په بالاحصار کې د پراشوتي کوماندو او په پخواني شوروي اتحاد کې د قوماندانۍ او مسلکي مهارتونو زده کړې کړې دي. 

==دندې==
شهنواز تڼي د ريشخورو د ٧مې پلې فرقې د يوه بلوک د قوماندان او د کابل بالاحصار د کوماندويي پراشوتي ځواک د ټولي قوماندان په توګه تر دندو اجرا کولو وروسته ، د ١٣٥٧ کال د ثور په ٧مه ، د خلقيانو او پرچميانو  له خوا د [[سردار محمد داود خان]] د رژيم د ړنګېدو پر ورځ د کابل په بالاحصار کې د کوماندو پوځ قوماندان وټاکل شو . 
تڼي ، چې د ثور د ٧مې په کودتا کې يې فعاله ونډه لرله ، تر ١٣٦٨ کاله د [[مزار شريف]] په دهدادي کې د وسلوال پوځ لوى قوماندان ، د شمال زون د دفاع د رييس ، د هرات د عسکرى پوځ لوى قوماندان او د زون د دفاع رييس ، د دفاع وزارت د کشف د رييس  ، د قرغې د ٨مې فرقې  قوماندان ، د لومړي نمبر مرکزي قول اردو قوماندان ، د کابل ګارنيزيون قوماندان ، د [[افغانستان]] د وسله وال پوځ لوى د رستيز ، د وطن د دفاع د عالي شورا منشي او دفاع وزير په توگه دندې ترسره کړې دي.
 
شهنوزا تڼي چى د خلک دموکراتيک ګوند د مرکزي کومېټې او ددې ګوند د سياسي بېرو غړيتوب يې درلود ، په ١٣٦٨ کال کې د وخت د جمهور رييس [[ډاکټر نجيب الله]] پر ضد تر پوځي كودتاه وروسته [[پاکستان]] ته ولاړ او په ١٣٨٣ کال کې هېواد ته راستون شو. شهنواز تڼي ، په ١٣٧٢ کې د افغانستان د سولې غورځنګ ګوند بنسټ کېښود او اوس هم د همدغه گوند مشري کوي.

==اخځونه==
# د پژواک خبري اژانس د انټرنېټپاڼې د ژوند ليکونو برخه .

[[وېشنيزه:افغان سياستوال]]
[[وېشنيزه:د خلق د ګوند غړي]]
