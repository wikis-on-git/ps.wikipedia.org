ساموسي اریستارخوس یو یوناني ستورپوه او شمېرپوه وو چې په درېیمه مخزېږدي پېړۍ کې تېر شوی دی. هغه د ساموس (Samos) په نامه د یونان په یوه ټاپو کې زېږېدلی وو. لرغونو یونانیانو داسې ګومان کاوه چې ځمکه یو مرکزي ټکی او سپوږمۍ، لمر، عطارد، زهره، مریخ، مشتري، او زحل یې شاوخوا را څرخي. ساموسي اریستارخوس  لومړنی کس وو چې دا نظریه وړاندې کړه چې لمر په مېنځ کې دی او ځمکه پر را څرخي، خو د نوموړي دا نظریه هغه مهال په ټولیزه توګه نه ومنل شوه.
