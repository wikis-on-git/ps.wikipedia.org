
'''عبدالقادر مجرم''' (۱۹۶۴ ز [[کال]]) د پښتو ژیې يو [[شاعر]] او [[ليکوال]] دی چې لاسونه نه لري، خو د لوړ همت او پياوړي هوډ خاوند دی. 

==مخينه== 
عبدالقادر مجرم د بلوڅستان د کلاسیف الله د کلي حسن زو اوسېدونکی پر ۱۹۶۴ ز کال زېږېدلی دی. عبدالقادر مجرم چې لاسونه نه لري، خو له هغه باوجود يې هغه کارونه کړي، چې د پښتنو ځینو لیکوالانو ورته (څلور لاسی مجرم) ویلی. څلور لاسی مجرم ځکه چې بې لاسونو يې هغه کارونه کړي چې ډېرو لاس لرونکو انسانانو هم کړي نه دي.  

==یوې حادثې مجرم له لاسونو خلاص کړ== 
عبدالقادر مجرم په ۲۰۰۱ عیسوي کال کې د ژوند له هغې ترخې پېښي سره مخ شو، چې په کې يې دواړه لاسونه وبایلل. مجرم د دې پېښي ذکر کوي:

((زه په واپډا کې ملازم وم. ۱۶ کاله مې په کې کار وکړ. خو په ۲۰۰۱ میلادي کال کې چې يوه ورځ مې يو ټرانسفارمر سماوه، کرنټ ونیولم. او لاسونه مې په کې [وسوزېدل]. چې روغتون ته يې يوړم نو هلته ډاکټرانو وویل، لاسونه به درڅخه پرې کوو. او دواړه لاسونه يې راڅخه پرې کړل.)) 

د مجرم په خبره تر دې وروسته چې په روغتون کې ډاکټرانو ورڅخه لاسونه پرې کړه، شاعري او لیک يې زور واخیست. د ده په خبره، په لومړي سر کې یې په پښه په قلم لیکل پېل کړل، خو کله چې له کمپيوټر سره لږ بلد شو، نو يې د لاس د گوتو پر ځاي د پښو گوتي په کېبورډ کښېښودې او اوس يې يو شمېر د پښتو کتابونه همداسي کمپوز کړي دي. 

له دې سره چې عبدالقادر مجرم شعر او نثر لیکي، او د نورو ملګرو لیکوالانو کتابونه کمپوزوي، په خپل کلي کې يې د کلي د ماشومانو لپاره ښوونځی خلاص کړی.  

ټیټ مې مه بوله غورځنگ راباندې مه کړه - زه په دې افتاده گۍ کې لوی گړنګ یم 

وايي د ژوند په خوند او رنگ هغه څوک ښه پوهېږي چې له ژونده راضي وي او هیله ژوند بولي. د همداسې کسانو له ډلې په لرې پښتونخوا کې یو هم لیکوال او شاعر عبدالقادر مجرم دی چې تقدیر ترې غبرگ لاسونه اخیستي دي. دی وايي: 

مجرمه تا دي یو څه کړي ضرور - هسې یې نه درماتول لاسونه  

ښاغلی مجرم وايي خپل تخلص یې ځکه مجرم غوره کړ چې په ژوندانه کې یې کړې تېروتنې منلې او ځان ورته مجرم ښکاري.
ښاغلی مجرم د پښتو ژبې د ودې لپاره نه یوازې خپلې لیکنې او شعرونه د پښو په گوتو په کمپوټر کې کمپوزوي، بلکې د نورو لیکوالانو لیکنې هم کمپوز او چاپ ته چمتو کوي. دی په داسې سیمه کې چې په ښوونځیو کې یې [[پښتو ژبه]] نه تدریسېږي، يانې د خپل کلي کلاسیف الله ماشومانو ته په وړيا توگه زدکړې هم ورکوي او تر خپله وسه زده کوونکو ته پښتو ژبه ورښيي.  

لکه خان عبدالغني خان چي  به "ګډي وډي" ليکلې او خورولې. هم داسي عبدالقادر مجرم په خپلو ناولونو کې  د لېونو په ژبه د عالمانو خبرې کوي. لکه د هغه ناولونه"شړق به يې واورې" او بل "ټولنه لېونۍ ده". عبدالقادر مجرم د پښتنو ښځو، مېرمنو او ښځمنو سره په ټولنه کې  د زور زياتي او بې انصافۍ غندنه کوي او د سړو خود غرضي، لالچ او ناروا زياتي ورپه گوته کوي، چي دوی يې د ښځو سره کوي. په "بختيالۍ" ناول کې موږ ته پښتنه مېرمن د "بختيالۍ" په کردار کې  په لوی اوچت او ارفع مقام ښکاره کېږي، چې  بختيالۍ څومره په ساده ژوند کې د ټولنې د ظلم زياتي مقابله کوي. د خاوند د قتل نه وروسته د کلي نه کډه کوي او په ښار کې  محنت مزدوري وکړي؛ په خپلو بچو تعليمونه وکړي، انسانان ترېنه جوړ کړي او بېرته کلي ته راشي، چې  د علم رڼا خوره کړي. هم دغه رنگ خيال او فکر د مېرمن [[صفيه حليم]] په "زبېښاک" ناول کې  هم شته. ښاغلي مجرم بختيالۍ د يوې پوهه او ځيرکې پښتنې پېغلې په ډول لوستونکو ته ورمعرفي کړې ده او ښودلي يې دي چې ښځه په کور کې د يو توکي يا يو شي نه، بلکې د ژوندي بنيادم په شان وي. ښه فکر لري او ښې غټې غټې فېصلې کولی شي او داسي هغه د سړو د نرگسيت تر حده په ځان غره فکر ته لته ورکړې ده، دا يې هم ښودلي دي چې ښځې د سړو نه ښې فېصلې کولی شي او د خپل پت او ننگ ساتلو لپاره د هر پهلوان مقابله کولی شي. 
بختيالۍ چي د کلي يوه ساده بې تعليمه پېغله وي، د خپل ژوند فېصله کوي، ورور ته واده کوي او پخپله د ورېندارې په بدل کې د هغې ورور ته واده شي. بيا د کلي د زورورو سره مقابله کوي او يوه ناروا فېصله نه قبلوي؛ خپل بچي ښار ته بوځي او هلته ښه ژوند تېر کړي او خپل بچي د تعليم او پوهي د وسلې سره خپل کلي ته راولي چې د جهالت تيارې رڼا کړي، خپل دوښمن وبخښي او يو نوی ژوند کلي ته وروبخښي.

د شاعر او ليکوال عبدالقادر مجرم درې شعري ټولگې، يوه د لنډو کيسو ټولگه، او ۵ ناولونه چاپ شوي دي.  
==چاپ شوي اثار يې== 
# بختيالۍ (ناول). 
#  لويه لار ده څوک به راشي (ناول).  
# دوی هديره نه لري (ناول). 
# ټولنه لېونۍ ده (ناول).  
# زړونه کاږي (ناول).  
# ورته گوري به جانان (ناول). 
# شړک به يې واوري (ناول).  

# مقدسي چوکۍ (ناول).
# ملا بشر (ناول). 
# مات وزر (شعري ټولگه). 
# ژوندون او اميدونه (شعري ټولگه).   
# مينه مروره شوه (شعري ټولگه).    

==اخځليک== 
# https://www.mashaalradio.com/a/24546225.html 
# https://www.bbc.com/pashto/multimedia/2012/05/120527_im_abdul_qadir_mujrem_disable
# https://www.pashtoacademy.com/index.php/%D8%AF%D8%B1%DB%90-%D9%85%D9%8A%D8%A7%D8%B4%D8%AA%D9%86%DB%8D-%D9%85%D8%AC%D9%84%D9%87/406-%D8%AF%D9%BE%DA%9A%D8%AA%D9%88-%DA%98%D8%A8%D9%8A-%D9%85%D8%AC%D8%B1%D9%85-%D9%86%D8%A7%D9%88%D9%84-%D9%86%DA%AB%D8%A7%D8%B1-%D8%A7%D9%88-%D8%B4%D8%A7%D8%B9%D8%B1 
# https://www.pashtoacademy.com/index.php/%D8%AF%D8%B1%DB%90-%D9%85%D9%8A%D8%A7%D8%B4%D8%AA%D9%86%DB%8D-%D9%85%D8%AC%D9%84%D9%87/406-%D8%AF%D9%BE%DA%9A%D8%AA%D9%88-%DA%98%D8%A8%D9%8A-%D9%85%D8%AC%D8%B1%D9%85-%D9%86%D8%A7%D9%88%D9%84-%D9%86%DA%AB%D8%A7%D8%B1-%D8%A7%D9%88-%D8%B4%D8%A7%D8%B9%D8%B1
