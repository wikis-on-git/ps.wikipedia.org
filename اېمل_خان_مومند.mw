== دزوکړې نېټه ==
د ملي اتل '''اېمل خان مومند''' د زوکړې نېټه نده مالومه خو د مغولو د وخت د عالمګیر په وخت دی د افغانانو د لويو سالارانو څخه و.

== مخینه ==
ملي اتل اېمل خان مومند د مومندرې په هزارناؤ کې اوسېده او ده ته د خپل قام د مشرتوب پګړۍ میاجان محمد صاحب چې د مومندو يو روحاني سړی و ، ورپر سر کړې وه. هغه وخت چې خوشال خان خټک د هند د مغولي حکومت د متجاوزینو پر خلاف د هېواد دفاع ته ملا وتړله ، دا وخت ایمل خان په هزارناؤ کې اوسېده خو تر دې دمخه ېې په چکنور کې استوګنه لرله. ده به له هزارناؤ څخه تل د هند د مغولي حکومت د يرغلګرو د کاروانونو مخه نیوله او ډېر تاوانونه به ېې وراړول . مغولي حکومت هم څو ځلې د ده مقابلې ته لښکرې راولېږلې چې يو ځل ېې د ایمل خان کور هم وسوځاوه، خوشال خان خټک ددې پېښې يادونه داسې کوي..

                                                                              '''اور پورې په خونه د اېمل خان شو
                                                                                 په سول د خونې خان خانان شو
                                                                                  که ونه مړ ، دايم نارې وهم  
                                                                               په واروار پورې په درست افغان شو'''

لکه څنګه چې ښکاره ده اېمل خان مومند او خوشال خان خټک دواړه د يوې ملي موخې لپاره له يرغلګرو سره جنګېدل او په دې لاره کې ددوی دغه ملګرتيا د دريا خان په واسطه ټينګه شوې وه. اېمل خان مومومند (چې د اېمل شاه په نامه ېې سکه وهله) په خیبر کې د نومیالي پښتون او د پښتو د نامتو شاعر خوشال خان خټک په ملګرتیا د عالمګیر د پوځونو پر خلاف ډېرې جګړې کړي. حتی تر دې چې عالمګیر تر پنځو سختو جګړو او تقريباً د دواړو خواؤو د يو لک تنو تروژلو وروسته بیا هم ونه کړای شو چې د افغانانو غورځنګ له منځه يوسي . همداراز اېمل خان په لغمان کې له آغرخان سره هم خورا لويې جګړې کړي دي .لنډه دا چې اېمل خان مومند ملي مجاهد او په آزادۍ میئن شخصیت و . په پای کې د پښتنو دښمنانو په ټګۍ او د رشوت په زور د کوم خاین په لاس مېړني اېمل خان ته زهر ورکړل او شهید شو. په ځينو اثارو کې دده قبر د ننګرهار په چپرهار او په ځينو کې د پشدد(مایا) په هدیره کې ښوول شوې ده. وروستیو څېړنو دا په ډاګه کړې ده چې د اېمل خان مومند قبر د لال پورې په چکنوريو کې دی ، چېرته چې نوموړی د ژوند لومړۍ شپې او ورځې تېرې کړي دي . د اېمل خان مومند د زوکړې او مړینې نېټې په يقیني توګه څرګندې نه دي خو دی د عالمګیر په وخت کې د خپل قوم مشر او له عالمګیر سره ېې ډغرې وهلې . د خوشال خان خټک له دې لاندې شعر څخه ښکاري چې دی تر خوشال خان خټک دمخه مړ شو ی دی .

                                                                          '''اېمل خان، دریا خان دواړه په ښه رنګ تېر شول
                                                                           ددوی دواړو په فراق کې زما تل اوه وماتم دی'''

ددغه ملي اتل کورنۍ او اولادونه اوس هم په هزارناؤ کې اوسېږي چې په پاچا خېلو شهرت لري . اېمل خان دوه وروڼه درلودل چې مشر ېې بهادر خان او کشر ېې فتح خان نومېدل . برسېره پر خوشال خان چې په خپلو شعرونو کې ېې د ده د مېړانې يادونه کړې ډېرو نورو شاعرانو هم په خپلو شعرونو کې ستایلی دی. اروا دې ېې ښاده وي.


== سرچینه ==

آريانا دايرهّ المعارف (۸۱۸مخ ــ ۸۱۹ مخ) کابل افغانستان
