د منګلو تاریخ ته لنډه کتنه
د نسب شجرې د لیدلو څخه څخه څرګندیږي چی منګل په اصل کې کرلاڼي پښتانه دي.

منګل د پکتیا ولایت د سترو قبیلو له جملې څخه شمېرل کیږي، شمال ته یې ځاځی، شمال ختیځ ته یې څمکنی او مقبل، لوېدیځ ته یې توتاخېل او احمدزی او جنوب ته یې ځدراڼ او دخوست قبایل او ختیځ ته یې سبری او مقبل پراته دي.

د ځینو روایتونو له مخې دوی تقریبآ شپږ اووه سوه کاله د مخه دهنی د قبیلې سره یو ځای د بنو په سیمه کې اوسېدل او د شیتکو د غلبې په وجه یې د بنو سیمه پرېښوده او دخوست او د کورمې لوېدیځو غرنیو سیمو ته راغلل او هلته مېشته شول چې تر اوسه پورې هماغلته استوګنه لري.

منګل اکثره د کرنې او مالداری په چاور بوخت ديږ ددې لپاره چی ځمکې یې لږی دی نو کرنه هم پکې لږه ده. منګل عمومآ د خپل ژوندانه اړتیاوې د لرګو د سوداګرۍ او موټرونو چلولو له لارې تامینوي.

منګل د پکتیا ولایت د موسي خېلو او جانی خېلو په ولسوالیو او دی قلندر د علاقه داری کې استوګنه لري، خوددوی یو شمیر په سیدکرم، ځاځیو، څمکنیو، ځاځی میدان او خوست په ولایت کې هم ژوند کوي.

همدا راز د دوی تقریبآ (1000) کورنۍ د ډیورنډ د کرښې نه پورې خواته په ترې منګلو او کورتری منګل کې چې په کورمې ایجنسی پورې مربوط دي مېشته دي چی یې تقریبآ (7068) تنه دي  (خو دغه شمیر موسق او دقیق ندی) او د افغانستان د منګلو سره نږدې اړیکې لري.منګل د کرنې او مالدارۍ نه پرته عمومټ د چارتراشو دلرګیو تجارت هم کوي.

دهغه راپور له مخې چی په 1354 کال کی د پکتیا د وخت د والي له خوا د پلان وزارت ته ورکړ شوی و ددوی شمېر د پکتیا په ولایت کې (119214) تنو ته رسیدهږ همدا راز دوی یو زیات شمېر خلک په سعودی عربستان او د خلیج، اروپا، امریکا، او داسی هنور هېوادونو کې په سوداګری بوخت دي.
