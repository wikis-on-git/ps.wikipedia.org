
'''عبدالرحیم روغاني''' ([[زوکړه]] د ۱۹۵۰ زېږدي [[کال]] د [[جنوري]] ۱۵، [[پښتونخوا]]، د [[سوات ولسوالۍ]] - [[مړینه]] د ۲۰۲۱ زېږدي کال د [[فبرورۍ]] ۲۳، د سوات ولسوالۍ) د لوی [[افغانستان]] يو [[پښتو ژبه|پښتو ژبې]] [[شاعر]] او [[ليکوال]] دی.   

==مخينه== 
عبدالرحیم روغاني په خټه روغاني محمودخېل او د ۱۹۵۰ زېږدی کال د جنورۍ پر ۱۵ د پښتونخوا د سوات ولسوالۍ په مټه کلي کې زېږېدلی وو. روغاني صاحب لومړنۍ زده کړې پخپله سیمه د سوات په مټه تحصیل کې کړې وې او وروسته یې په پښتو ژبه کې د ماسټرۍ [[بری ليک]] اخیستې وو، چې بیا یې د ښووند (استاد) په توگه دنده ترسره کړې وه.

عبدالرحیم روغاني د پښتو په اوسنیو شاعرانو کې یو له هغو شاعرانو وو چې زیاتې قطعې یې لیکلې دي ځکه خو هغه ته په ادبي نړۍ کې «بابای قطعه» هم ویل کېدل. لیکوال امان الله نصرت د ښاغلي روغاني په اړه پخپله یوه مقاله کې لیکي:

"روغاني صېب له خيال او مضمون دواړو سره له انصاف نه کار اخيستی او هر وخت ېې د نوښت، ابتکار او د يوه نوی خيال او نوي مضمون د راوړلو شعوري هڅه کړې ده".

د روغاني په شاعري‌ کې ولسي رنګ زیات دی ځکه خو یې ډېر شعرونه مشهورو سندرغاړو هارون باچا، سردار علي ټکر او نورو له موسیقۍ سره ویلي دي. یوه غزل یې ډېره مشهوره شوې چې مقطع یې ده:

بيا چې شي تازه زاړه يادونه روغاني ته

خدای دې سوات ته راوله د سوات په بهانه

د عبدالرحیم روغاني په شاعرۍ کې له وطن او خاورې سره د مینې تر څنګ پر ملایانو او خانانو تنقید او طنز هم موندل کېږي او شاعري یې ډېره عام فهمه وه ځکه خو په عامو خلکو کې زیات مشهور وو.

د عبدالرحیم روغاني د شعرونو او نثرونو کتابونه چاپ شوي دي، چې په هغوی کې یو «نوې نغمه» د شعرونو ټولګه، «ځورېدلي احساسات» د شعرونو ټولګه، «سندریز احساس» د شعرونو ټولګه، «خودغرض» نثر، «د رڼا څاڅکي» شعري ټولګه، «سندرې او خبرې» منظوم او منثور او یو د نثر کتاب «کوربانه خیالونه» شامل دي.

د ښاغلي روغاني «خودغرض» نومي کتاب په انګرېزي ژبه هم د «The Sacred Spirit of Selfishness» په نوم ژباړل شوی او په 2019م کال کې په لندن کې چاپ شوی دی.

==مړينه== 
 او نن به په خپله پلارنۍ سیمه کې خاورو ته سپارل کېږي. 

د پښتو ژبې نومیالي شاعر او لیکوال عبدالرحیم روغاني له اوږدې ناروغۍ وروسته د 71 کلنۍ په عمر له نړۍ سترګې پټې کړې. 

د ښاغلي روغاني د شعرونو نمونې په لاندې ډول دي:

ستوری د سبا په راختو ښکاري

دور د تيارو په تېرېدو ښکاري

فتح به رڼا په تيارو ومومي

تندر په تورتم د پرېوتو ښکاري

تل مخامخ د حادثو سره یو

چې اوده شوي د اودو سره یو

حمزه خو وایي د جنت ژبه ده

موږ په دوزخ کې د پښتو سره یو

د دار په سر به روغانی د مرګ په خوب اوده وي

ته چې راځې او بیا راځې او لا راځې سپرلیه

مونږه بدقسمتو له خپل خلک غم لړي راوړي

خپل چې پرې خوشحاله دي پردي خو یې راوړي راوړي
