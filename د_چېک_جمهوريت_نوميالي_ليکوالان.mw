=== د چک د شلمې پېړۍ نامتو ليکوالان ===


== فرېنز کافکا (١٨٨٣-١٩٢٤) ==

 فرېنز کافکا له شک پرته چې په پراګ کې د جرمني ژبې د ادبياتو تر ټولو ستر استازى دى، د نوموړي کارونه په نړيواله کچه ستايل شوي دي. (نوموړي خپل زيات اثار په جرمني ژبه ليکلي-ژباړن)

 نوموړى د چک په پلازمېنه پراګ کې زېږېدلى، په حقوقو کې يې زده کړې کړي، چې وروسته د ټول عمر لپاره د منشي (مامور) په دنده پاتې شو. تر اوسه ګومان کېږي ليکوالي د نوموړي د ژوند مهم هدف و.

 کافکا ډېر منتقد و، هر شي ته يې د انتقاد له زاويې کتل، د هغه زيات اثار د نوموړي تر مړينې وروسته چاپ شول، چې نوموړي ته له دې درکه زياته خوشحاله په برخه نه شوه. د نوموړي ځينې مهم اثار دا دي Metamorphosis يا د (شکل بدلون)، The Trial يا (محاکمه) The Castle (کلا)، له دۀ څخه د لنډو کيسو يوه ټولګه دغه راز ځينې ليکونه او مجلې هم پاتې دي.

 نوموړي له اوږدې مودې ناروغ و، همدې ناروغۍ تر اووه کلنې ملګرتيا وروسته نوموړى د مرګ کندې ته ورټېل واهه، نوموړي د اتريش په کېرلينګ ښار کې له دې نړۍ سترګې پټې کړې.

 

== کارل چاپېک (١٨٩٠-١٩٣٨) ==

 کارل چاپېک د چک جمهوريت تر ټولو لوى ليکوال، ژباړن، د ډرامو ليکوال، خبريال، کره کتونکى او فيلسوف ګڼل کېږي. نوموړي په چکسلواکيا کې د نړيوالو ليکوالو د ارګان (قلم ټولنې) يوه څانګه پرانيستله.  نوموړى په چکسلوالکيا کې د پرانيستل شوې ټولنې د لومړني مشر  ټي، جي، مساريک ملګرى و. له سفر سره يې زياته مينه وه.

 چاپېک لنډې کيسې وليکلې (پيسې او نورې کيسې) ناولونه، ډرامې، تمثيلي ټوټې او نور اثار يې وليکل. دۀ په خپل (له سمندري سوسمارانو سره جګړه) نومي ناول کې د فاشستي حکومت د زيانونو په اړه خبرې کړې دي.

 نوموړى د نمونيا په ناروغۍ اخته شو، د مونشن تړون تر لاسليکېدو شا و خوا درې مياشتې وروسته يې له دې نړۍ سترګې پټې کړې.

(د مونشن تړون:  دغه تړون، د چکسلواکيا، جرمني، فرانسې، ايټاليا له خوا لاسليک شو(١٩٣٨ د سپټمبر ٣٠مه) هدف يې د اروپا په دې برخه کې د نازي پاڅون راکمول و- ژباړن)

== ياروسلاف سېفرت (١٩٠١-١٩٨٦) ==

سېفرت د چک جمهوريت ملک الشعراء ګڼل کېده، چې په ادبياتو کې يې د نوبل جايزه هم اخيستې ده. نوموړى د شاعر تر څنګ خبريال هم و. په ١٩٢٠م کال کې سېفرت د يوې کمونيستي مهالنۍ خپرونې اډيټېر و، خو د لسيزې په پاى کې نوموړى د خپلو افکارو له کبله دې پارټۍ څخه وايستل شو.

په هغه وخت کې نوموړى د هنر په برخه کې په چک کې زيات مشهور و، خصوصاً د اوانګار هنر. تر ١٩٤٩م کاله پورې نوموړي د سوشيل ډيموکراتيکانو پلويانو ورځپاڼو او مجلو ته ليکنې کولې، وروسته يې يوازې شاعرۍ ته مخه کړه.

ډېر پياوړى شاعر و، د دۀ هنر ډېر خلک حيران کړي وو. د دۀ ځينې ټولګې (بلبل په خوارۍ سندره بولي ١٩٢٦)، (څراغونه مړه کړه ١٩٣٨)، (ګلورينه خولۍ ١٩٤٥)، (مور ١٩٥٤)، (د نړۍ ټولې ښکلاوې ١٩٨١).

نوموړي ته د نوبل جايزه په ١٩٨٤ ورکړل شوه.

== ولاديمير هولين (١٩٠٥- ١٩٨٠) ==

ولاديمير هولين يو چکى شاعر او ژباړن و. خپله لومړۍ شعري ټولګه يې په ١٩٢٦م کال کې خپره کړه، په همدې کال له منځنيو زده کړو فارع شو. وروسته د يوه ملازم په توګه په دنده وګمارل شو، خو د صحي ستونزو او له دندې د نه رضايت له کبله، اووه کاله وروسته تقاعد شو. وروسته يې خپل ټول ژوند ادبياتو ته وقف کړ.

تر دويمې نړيوالې جګړې وروسته هولين له کمونيزم سره لېوالتيا پيدا کړه. د ١٩٥٠مې لسيزې په وخت کې نوموړى ته دا چانس په لاس ورغى چې له ډېرو سختيو سره- سره خپلې ليکنې چاپ کړي.

کله چې يې په ١٩٧٧م کال کې لور مړه شوه، هولين له ليکنو چورلټ لاس په سر شو. د ده د ليکنو يوه ځانګړتيا دا ده، چې سوچه چکي ژبه يې کارولې او ژور فلسفي افکار په کې نغښتي دي.

شعرونه يې ژور او  او د احساساتو منعکسوونکي دي. د نوموړي ځينې شعري ټولګې په دې نومونو دي: (ډبرې... ته به راځې ١٩٣٧)، (له فرانسې څخه ځواب ١٩٣٨)، (له هالميت سره يوه شپه) او (درد ١٩٦٥).

== بوهومېل هرابال (١٩١٤- ١٩٩٧) ==

هرابال په پراګ کې د حقوقو له پوهنځي څخه فارغ شو، خو ټول عمر يې په بل ډګر کې کار وکړه: د رېلګاډو د پټلۍ د کارکوونکي، د رېلګاډو د اسانتيا برابروونکي، او دېته ورته کارونو کې مصروف شو. تر ١٩٦٣م کاله پورې مسلکي ليکوال نه و. د ده زيات کارونه په پراخه پيمانه د خپل ژوند ليک ليکل وو.

د دۀ په ژوندوني د نوموړي زيات کتابونه د فلم په توګه راووتل، يو ليکل شوي فلم چې يې د رېلګاډو د دقيقې څارنې په اړه و، د اوسکار جايزه هم واخيسته. (Closely Observed Trains)

د هغه له مهمو اثارو څخه يو هم Larks on a String(١٩٥٩)، (ما د انګلنډ د پاچا په توګه خدمت وکړ ١٩٧١ چې په ١٩٨٠م کال چاپ شو) دغه راز (ډېر شور او تنهايي ١٩٨٠).

== يوسف شکوفريسکي (١٩٢٤) ==

نوموړى چکى ليکوال، ژباړن او خپرندوى دى. تردويمې نړيوالې جګړې وروسته يې پوهنتون پيل کړ، په انګرېزۍ او فلسفه کې يې زده کړې وکړې.

دغه راز يې د ښوونکي او اډېټر په توګه هم کار وکړ، چې په ١٩٦٣م کال کې د يوه مسلکي ليکوال په توګه مشهور شو.

په ١٩٦٩م کال نوموړى امريکا ته لاړ او په کورنل پوهنتون کې يې د لکچرر په توګه دنده پيل کړه. کله چې د چکسلواکيا رژيم د نوموړى د  کتاب (د بدلمنو جمهوريت) پر خپرېدو بنديز ولګاوه، د نوموړي مېرمن په تبعيد کې ژوند غوره وباله.

دوى په تورنتو کې مېشت شول، هلته يې  د جلا وطنو لپاره يو خپرندوى ارګان ايجاد کړ، دلته د چک ٦٨ خپرندويانو خپل کتابونه چاپ کړل، اکثره يې هغه کتابونه وو، چې په چکسلواکيا کې ورباندې بنديز لګېدلى و.

په ١٩٩٣م کال کې دوى ٢٢٧کتابونه چاپ کړل، د شکوفريسکي ډېر مشهور کتابونه دا دي: (ډارنان ١٩٤٩)، د بدلمنو جمهوريت)،  (د غرور موسم ١٩٧٥) او (د امريکا ږغ ١٩٩٠).

(د نوموړي نوم Josef دى، په چک جمهوريت کې د ځينو نورو اروپايي هېوادونو په څېر J د i په توګه تلفظېږي- ژباړن)

== ميلان کونديرا (١٩٢٩): ==

نوموړي په موسيقۍ پوهنه، فلم، ادبياتو او ښکلاپوهنه کې زده کړه وکړه، وروسته يې د پراګ په چارلز پوهنتون کې د نړيوالو ادبياتو تدريس پيل کړ.

دوه ځلې د کمونيست ګوند غړى شو او دواړه ځله ترې وايستل شو.

په ١٩٧٠م کال کې د دې ګوند مخالف شو. پنځه کاله وروسته رينز پوهنتون ورته وړانديز وکړ چې د څارونکي استاد په توګه ورسره کار وکړي، نوموړى په فرانسه کې پاته شو.

په ١٩٨١م کال کې نوموړي د چکسلواکيا تابعيت بايلود او د فرانسې تابعيت ورکړل شو. چې په پاريس کې يې د پوهنتون تدريس پيل کړ، تر اوسه هورې ژوند کوي.

نوموړي ځينې ناولونه وليکل: (ټوکه ١٩٦٥)، (د هستۍ د نه زغملو سپکوالى ١٩٨٤)، (ابديت ١٩٩٠).

د دې تر څنګ نوموړى ځينې شعري ټولګې هم لري، چې چاپ شوې دي.

<sub>(په افغانستان کې خلک چک جمهوريت په چکسلواکيا پېژني، چک او سلواک په ۱۹۹۳ م کال سره بېل شول، د چک پلازمېنه پراګ او د سلواک براتيسلاوا ښار دى- ژباړن) </sub>


[[وېشنيزه:د چیک جمهوریت]]

[[cs:Čeští spisovatelé 19. a počátku 20. století]]
