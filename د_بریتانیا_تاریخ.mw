د بریتانیا تاریخ د اتلسمې پېړۍ په لومړیو کې د اتحادیې د تړون او د اتحادیې د قانون په را منځ ته کېدو سره پیل شو. د لویې بریتانیا د تاریخ بنسټ د یوه متحد دولت په توګه په ۱۷۰۷ کال کې د یوه نوي متحد دولت په بڼه د انګلستان او سکاتلنډ د سیاسې یووالي په پایله کې را منځ ته شو چې د لویې برتیانیا په نوم یادېده. د لویې بریتانیا د دې نوي دولت په اړه، تاریخ پوه سایمون شاما وایي: <blockquote>هغه څه چې د یوه نا مناسب ګډون په توګه را منځ ته شول، په نړۍ د یوه بشپړ مشارک او ځواګمن اتحاد لامل شو.... چې د اروپا په تاریخ کې د ډېر حیرانوونکي بدلون په توګه ګڼل کېږي. 

- سایمون شاما </blockquote>د ۱۸۰۰ ز کال اتحادیې قانون د ایرلنډ سلطنت له اتحادیې سره یو ځای کړ، چې د بریتانیا او ایرلنډ د سلطنتونو اتحادیه یې منځ ته راوړه. 

لومړۍ لسیزې د یعقوب پالنې خوځښت د را پورته کېدو په بنسټ مشخص کېږي، چې په ۱۷۴۶ کال کې د کلودن په جګړه کې د ستوارت په ماتې سره پای ته ورسېدې. په ۱۷۶۳ کال کې، په اووه کلنه جګړه کې بریالیتوب د لومړي بریتانوي سترواکۍ د رامنځ ته کېدو لامل شو. د امریکا د خپلواکۍ په جګړه کې د فرانسې، هسپانیې او په خپله د امریکا له خوا د ماتې په پایله کې، بریتانیې خپلې ۱۳ امریکايي مستعمرې له لاسه ورکړې ،خو په اسیا او افریقا کې یې خپله دویمه سترواکي بېرته را منځ ته کړه. په پایله کې، بریتانوي دود او د هغې تخنیکي، سیاسي، قانوني او ژبنی اغېز په ټوله نړۍ کې خپور شو. له سیاسي اړخه بنسټیزه پېښه د ۱۷۹۳ او ۱۸۱۵ کلونو تر منځ د فرانسې انقلاب او له هغې وروسته د ناپلیون واک و چې بریتانوي اشرافو د یوه لوی ګواښ په توګه ګاڼه او په فعاله توګه یې د څو ائتلافونو د را منځ ته کولو لپاره کار وکړ چې په پایله کې یې په ۱۸۱۵ ز کال کې ناپلیون له ماتې سره مخامخ کړ.  

د توري ګوند چې په ۱۷۸۳ ز کال کې واک ته ورسېد، تر ۱۸۳۹ ز کال پورې (په لنډ ځنډ سره) په واک کې پاتې شو. د اصلاحاتو ځواکونه چې د انجیل له دیني ډلو بنه یې سرچینه اخستله، د لسیزو سیاسي اصلاحاتو لپاره یې لاره هواره کړه چې په پایله کې یې د رایې ورکولو حقوق، اقتصاد او آزاد تجارت ته پراختیا ورکړه. د نولسمې پېړۍ د غوره سیاسي مشرانو په ډله کې پالمرستن، دیزرایلي، ګلادیستون، او سیلسبري را ځي. په دودیز ډول، د ویکتوریا دوره د سوکالۍ او د منځنۍ طبقې د ارزښتونو د برلاسۍ وخت و چې په دې وخت کې انګلستان د نړۍ پر اقتصاد واکمن و او له ۱۸۱۵ نه تر ۱۹۱۴ ز کال پورې یې په عمومي توګه سوله ییزه پېړۍ وساتله.   

په لومړۍ نړیواله جګړه کې (۱۹۱۴ نه تر ۱۹۱۸ ز پورې) بریتانیه له فرانسې، روسیې او متحده ایالاتو سره متحده وه، چې د المان پر وړاندې یوه قهرجنه خو بالاخره بریالۍ جګړه ترسره کړه. د دې جکړې په پایله کې نړیوالې ټولنې را منځ ته کېدل په جګړه کې د ښکېلې بریتانیا یوه مناسبه پروژه ګڼل کېده، خو لکه څرنګه چې سترواکي او همدارنګه د لندن مالي بازارونه پیاوړې پاتې شول، د بریتانیا صنعتي بنسټونه له المان او په ځانګړې توګه له متحده ایالاتو نه شا ته پاتې شول. د سولې لپاره نیت دومره پیاوړی و چې دې ملت د ۱۹۳۰ لسیزې په وروستیو کې د هټلر تر واک لاندې د جرمني له ځپونکو کړنو نه ملاتړ وکړ، تر هغه چې نازي ګوند په ۱۹۳۹ ز کال کې په پولنډ یرغل وکړ چې دویمه نړیواله جګړه یې پیل کړه. په دویمه نړیواله جګړه کې شوروي اتحاد او امریکا له بریتانیا سره د اصلي متحدینو په توګه یوځای شول. 

لکه څنګه چې د سویز کانال په ناورین یا د عربو- اسرائیلو په دویمه جګړه کې ولیدل شوه، بریتانیا نوره د پوځي یا اقتصادي زبرځواک په توګه نه شمېرل کېده. بریتانیا نور د سترواکۍ ساتلو لپاره شتمني نه درلوده، نو له دې امله یې نږدې ټولو خپلو مستعمرو ته خپلواکي ورکړه. نوي دولتونه په عمومي ډول په مشترک المنافع تړون کې یو ځای شول. له جګړې نه په وروسته کلونو کې دا هېواد له لویو کړاوونو سر مخامخ شو، خو د متحده ایالاتو او کاناډا له خوا په پراخه کچه د مالي مرستو پر مټ یو څه حل شول. په ۱۹۵۰ ز کلونو کې سوکالي بېرته راستنه شوه. له دې سره، له ۱۹۴۵ نه تر ۱۹۵۰ پورې کارګر ګوند یو هوسا دولت را منځ ته کړ، ډېر صنعتونه یې ملي اعلان کړل او د روغتیا ملي چوپړتیاوې یې منځ ته راوړې.  

له ۱۹۴۵ ز کال وروسته بریتانیې، د کمونیزم د پراخېدو پر وړاندې ځواکمن درېځ خپل کړاو په سړه جګړه کې یې لویه ونډه ولوبوله او د  لوېدیځ جرمني، فرانسې، امریکا، کاناډا او نورو کوچنیو هېوادونو سره یې د شوروي ضد پوځي اتحاد په توګه د ناټو په جوړښت کې کار وکړ. ناټو لا تر اوسه د یو پیاوړی پوځي ائتلاف په توګه پاتې ده. د ملګرو ملتونو له بنسټ راهیسې، انګلستان د ملګرو ملتونو او همدارنګه د یو شمېر نورو نړیوالو بنسټونو یومخکښ غړی ګڼل کېږي. په ۱۹۹۰ ز کلونو کې، نوی لیبرالیزم د ملي صنعتونو د خصوصي کولو او د سوداګریزو چارو د پام وړ آزادویو لامل شو او د نړۍ د مالي مرکز په توګه لندن په پر له پسې توګه وده وکړه. د ۱۹۹۰ز کلونو را په دې خوا، په شمالي ایرلنډ، سکاتلنډ او ویلز کې په لویه کچه د واک د لېږد او سپارلو خوځښتونه د سیاسي پریکړو د غیر متمرکز کېدو لامل شوې دي. په اقتصادي اړيکو کې بريتانيا له لوېديځې اروپا سره پرمختګ او شاته تګ کړی دی. دا هېواد په ۱۹۷۳ ز کال کې د اروپا له اقتصادي ټولنې سره یوځای شو، چې له امله یې ټولګټو (مشترک المنافع) هېوادونو سره اقتصادي اړیکې کمزورې شوې، خو په ۲۰۱۶ ز کال کې د بریګزټ (د بریتانیا د خروج) ټولپوښتنې دا هېواد دې ته اړ کړې چې له اروپایي اتحادیې  نه ووځي او دا کار یې په ۲۰۲۰ ز کال کې ترسره کړ. 

په ۱۹۲۲ ز کال کې، کاتولیک ایرلنډ د یوه آزاد دولت په توګه جلا شو، یوه ورځ وروسته، شمالي ایرلنډ د آزاد دولت په بڼه د بریتانیا اتحاد ته راستون شو. په ۱۹۲۷ ز کال کې، بریتانیا خپل رسمي نوم له لویې بریتانیا نه د بریتانیا او ایرلنډ د سلطنتونو اتحاد ته بدل کړ، چې په لنډه توګه د بریتانیا په نوم یادېده او (له ۱۹۴۵ز) نه وروسته، د برتیانیا ( UK )په نامه یادېږي.  <ref>{{Cite web|title=The World Factbook – Central Intelligence Agency|url=https://www.cia.gov/the-world-factbook/countries/united-kingdom/|website=www.cia.gov}}</ref>

== سرچینې ==
