'''صدر خان خټک''' (زوکړه ۱۰۷۰ لېږديز سپوږميز، اکوړه-مړينه ؟) د پښتو ژبې د ستر او نابغه [[شاعر]] او [[ليکوال]] [[خوشال خان خټک]] زوی او د پښتو ژبې د ادب د هسک يو بل ځلاند ستوری دی. 

==مخينه== 
شاعر او ليکوال صدر خان خټک، چې د ستر شاعر او ليکوال خوشال خان خټک زوی کېږي، پر ۱۰۷۰ لېږديز سپوږميز کال په [[اکوړه]] کې زېږېدلی دی. صدر خان خټک د خوشال خان د کورنۍ تر سيوري لاندې ښوونه او رزونه تر لاسه کړه. هغه ددغې روزنې او ادبي استعداد د غوړېدو په پايله کې په يو ښه، پياوړي شاعر او ليکوال بدل شو. نوموړی د شعرونو يو بشپړ ديوان لري. پادري هيوز دده په اړه ليکي: «د خوشال خان په ادبي مکتب کې تر [[هجري|اشرف خان هجري]] او [[عبدالقادر خان خټک]] وروسته صدر خان خټک محترم مقام لري.»  

صدر خان پخپله هم دې ټکي ته نغوته کړې چې ده د خپل پلار او کورنۍ په غېږه کې روزنه او پالنه موندلې ده: 

زما پلار ځای یې جنت شه-په اولاد یې برکت شه 

تربیت یې ډېر زما کړ-هر تعلیم یې وما راکړ 

په تعلیم یې سخندان کړم-په ویل یې سخن ران کړم 

چې یې درست په دا فنون کړم-په ویل یې نور ما ذون کړم  

خوشال خان خټک پر ۱۰۹۱ لېږديز سپوږميز کال په يوه [[بولـله]] (قصيده) کې دده په اړه داسې ويلي دي: 

صدر خان لا چيري جنگ لیدلی نه و-په دا جنگ يې نېزه سره کړه په حساب 

صدر خان خټک د خوږو شعرونو پر ديوان سربېره، په [[داستان]] ليکنه کې د داستان ليکونکو شاعرانو په کتار کې ځای لري. هغه په خپلو شعرونو کې د [[ژوند]] پر نورو مسلو سربېره، د عشق او مينې [[نړۍ]] سره ډېره لېوالتيا ښودلې ده. صدر خان د نړۍ ټول دفترونه او علمونه د مينې له يوه سبقه قربانوي. د دغه شاعر له شعرونو داسې جوتېږي چې هغه پر ادبي ذوق سربېره په کلام کې د خپلې [[کورنۍ]] په څېر ساده والی، نوی خيال او نوې موضوع په خوږه [[پښتو ژبه]] بيانوي او د ادبي تصوير په فن کې د خپل پلار په پيرورۍ يو جادوگر هنرمند شاعر دی.  

صدر خان خټک د کلاسيکې دورې د دويمې برخې د ځانگړتياوو په لرلو سره د مشاعرې، چې بنسټ يې خوشال خان خټک اېښی وو، په فن کې که له عبدالقادر خان نه غښتلی نه وو، نو کمزوری هم نه دی. هغه په خپلو شعرونو کې د خپل ځان لپاره د صدر خوشال نوم يا تخلص هم کارولی دی. دلته د هغه د شعر هغه بېلگه راوړو چې د عبدالقادر خان خټک د يوه غزل په ځواب کې يې ويلې ده:  

لکه زړه چې زما وسو ستا په غم کې بېلتون هسې-مه شه وريت د جدايی په اور کې بل يو لړمون هسې 
 
خط په مخ د ښايسته وو د قضا نښې همداسې-هر کمال ځواب پذير دی ددې خط دی مضمون هسې 

لکه زده دی ستا د سترگو د جهان په مخ دلبره-نه دی هسې چا ليدلی جنون هسې افسون هسې 

لکه ما د يار په غم کې وجود وسو بيا ژوندی شوم-هېڅ پتنگ موندلی نه دی له څراغه ژوندون هسې 

پرون سور په امبالې ته نن په کټ د جنازې ځي-دا دونيا ده دا يې دود دی چې نن هسې پرون هسې 

لکه موج په بېلتانه کې زما زړه وهي له سترگو-په دا موج کله بهېږي جيحون هسې سيحون هسې 

ستا ځواب عبدالقادره په دا رنگ صدر خوشال کړ-څو بې خانه زه ويل کړم بل به نه کا پښتون هسې 
 
==مړينه== 
صدر خان خټک په ځوانۍ کې له خپل پلار سره د ملي مبارزې د ډگر او سنگر ملگری او وروسته یې بیا د [[افضل خان خټک]] د سرادرۍ پر مهال پر ۱۱۲۰ هــ. ق د ټيري د فوجدار دنده ترسره کوله. 

د صدر خان خټک ژوند تر ۱۱۲۴ هــ. ق کال پورې باوري دی. تر دغه کاله پورې افضل خان خټک د خپل اثر (تاریخ مرصع) د پېښو په بهیر کې د ده نوم راوړی دی. تر دې وروسته بیا نه ده جوته چې تر کومه پورې به ژوندی وو. 

==چاپ شوي اثار يې== 
# ادم خان درخانۍ، نامتو ولسي داستان، د ۱۹۸۹ ز کال [[پېښور]] چاپ.   
# 
==سرچينې== 
# https://pa.azadiradio.com/a/29712668.html 
# http://afghandata.org:8080/xmlui/handle/azu/14820 
# http://talibnews.com/archives/46054 
# http://catalog.acku.edu.af/cgi-bin/koha/opac-detail.pl?biblionumber=30501 


[[وېشنيزه:پښتانه شاعران]]
[[وېشنيزه:پښتانه ليکوال]]
