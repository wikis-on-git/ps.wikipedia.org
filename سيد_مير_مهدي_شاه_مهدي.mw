'''سيد مير مهدي شاه مهدي''' د ١٩٢٦ زېږيز کال د جنوري د مياشتې په درېمه نېټه د پښتونخوا د داودزو د سيمې په ((کنکوله)) نومې کلي کې زېږېدلی دی. د پلار نوم يې سيد عبدالتواب شاه دی. د عربي د مروجه علومو فاضل دی. ((د پښتو ادب ځلانده ستوری)) ليکوال وايي چې: د درس نظامي نه يې فراغت بياموندی دی او اوس په واحد ګړهۍ کې اوسي. د مهدي کورنۍ يوه علمي درنده کورنۍ وه او د استاد کامل په وينا د هغه پلار مولانا سيد عبدالتواب شاه صيب مرحوم د خپلې علاقې يو جيد مشهور عالم او دا د بې ذوق او موزون طبيعت څښتن و او همدي ته يې علمي او ادبي ذوق و شوق او روايات په ميراث کې رسېدلي دي. سيد مهدي شاه مهدي د پښتو د ملي او آزادي بښونکي مبارزو په لړ کې هم نه هېرېدونکې هلې ځلې کړي. نه يوازې دا چې د قلم په ژبه يې د خدايي خدمتګارۍ د غورځنګ بشپړه پلوي کړې ده. او په آثارو کې يې انعکاس ورته ورکړی دی، بلکې په دې لړ کې يې له عملي جدوجهد نه هم ډډه نه ده کړې. له همدې امله څو څو ځلې زنداني شوی دی.<br>
يو ليکوال خو ځکه وايي: مهدي صيب په پښتو ادب کې څه نوی يا ګمنامه هستي نه ده. بلکې د يو شاعر، اديب، مقرر، افسانه لیکونکی، ډرامه ليکونکی او صحافي (ژورناليست) په څېر په درسته پښتونخوا کې د ځلانده حېثيت څښتن دی. د آزادی په تحريکونو کې يې تودې برخې اخيستي دي. په پښتو له سره تېر دی. د پښتون د قوم هسک بېرغ سرنګون نه غواړي. له دې کبله د خپل پلار په څېر يې ډېر ځلې بندي خانې سره پت پاللی دی.<br>
مهدي د صحافت او ژورناليزم په هغه نهضت کې هم د پوره ونډې لرونکی و چې د پښتو د سياسي بېدارۍ لپاره او د پښتو ادبي بهير د پياوړتيا لپاره يې پرله پسې هڅې کولې. دا د ملي جرايدو او مجلو هغه لړۍ وه چې د سياسي اهدافو تر څنګ يې معاصر پښتو ادبي بهير ته نه ستړې کېدونکي خدمتونه وکړل. په حقيقت کې د همدغو مجلو له لارې د پښتونخوا معاصر ادبي نهضت پياوړتيا پيدا کړه او په خلکو کې يې پراخ نفوذ وکړ.

[[وېشنيزه:پښتانه شاعران]]
[[وېشنيزه:پښتانه ليکوالان]]
