'''سيد مير مهدي شاه مهدي''' د ١٩٢٦ زېږيز کال د جنوري د مياشتې په درېمه نېټه د پښتونخوا د داودزو د سيمې په [[کنکوله]] نومې کلي کې زېږېدلی دی. د پلار نوم يې سيد عبدالتواب شاه دی. د عربي د مروجه علومو فاضل دی.

د پښتو ادب ځلانده ستوری ليکوال وايي چې: د درس نظامي نه يې فراغت بياموندی دی او اوس په واحد ګړهۍ کې اوسي. د مهدي کورنۍ يوه علمي درنده کورنۍ وه او د استاد کامل په وينا د هغه پلار مولانا سيد عبدالتواب شاه صيب مرحوم د خپلې علاقې يو جيد مشهور عالم او دا د بې ذوق او موزون طبيعت څښتن وو او همدي ته يې علمي او ادبي ذوق و شوق او روايات په ميراث کې رسېدلي دي.

سيد مهدي شاه مهدي د پښتو د قومي او ازادي راوړونکو مبارزو په لړ کې هم نه هېرېدونکې هلې ځلې کړي. نه يوازې دا چې د قلم په ژبه يې د خدايي خدمتګارۍ د موومنټ بشپړه پلوي کړې ده او په آثارو کې يې انعکاس ورته ورکړی دی، بلکې په دې لړ کې يې له عملي جدوجهد نه هم ډډه نه ده کړې. له همدې امله څو څو ځلې زنداني شوی دی.

يو ليکوال خو ځکه وايي: مهدي صيب په پښتو ادب کې څه نوی يا ګمنامه هستي نه ده، بلکې د يو شاعر، اديب، مقرر، افسانه لیکونکی، ډرامه ليکونکی او صحافي په څېر په درسته پښتونخوا کې د ځلانده حېثيت څښتن دی.

د ازادی په تحريکونو کې يې تودې برخې اخيستي دي. په پښتو له سره تېر دی. د پښتون د قوم هسکه جنډه سرنګون نه غواړي. له دې کبله د خپل پلار په څېر يې ډېر ځلې بندي خانې سره پت پاللی دی.

مهدي د صحافت په هغه نهضت کې هم د پوره ونډې والا وو چې د پښتنو د سياسي بېدارۍ لپاره او د پښتو ادبي بهير د پياوړتيا لپاره يې پرله پسې هڅې کولې. دا د قومي جرايدو او مجلو هغه لړۍ وه چې د سياسي اهدافو تر څنګ يې معاصر پښتو ادبي بهير ته نه ستړې کېدونکي خدمتونه وکړل. په حقيقت کې د همدغو مجلو له لارې د پښتونخوا معاصر ادبي نهضت پياوړتيا پيدا کړه او په خلکو کې يې پراخ نفوذ وکړ.

== چاپ شوي آثار ==
# فاتحه سورة - د سورة الفاتحة تفسير - د چاپ کال ۱۹۶۴ ز.
# مظلوم امام - د کربلا د خونړۍ پېښې او د امام حسين د ژوند په باب - د چاپ کال ۱۹۶۶ ز.
# روڼ سحر -  د شعرونو او نظمونو ټولګه - د چاپ کال ۱۹۶۵ ز.
# نشان - د لنډو کيسو لومړنۍ ټولګه - د چاپ کال ۱۹۵۶ ز.
# د بوډۍ ټال - د لنډو کيسو دويمه ټولګه - د چاپ کال ۱۹۵۸ ز.
# پت - د لنډو کيسو درېمه ټولګه - د چاپ کال ۱۹۵۹ ز.
# لاله ګلونه - د لنډو کيسو څلورمه ټولګه - د چاپ کال ۱۹۶۹ ز.
# تور داغونه - د لنډو کيسو پينځمه ټولګه - د چاپ کال ۱۹۷۹ ز.

== ناچاپه آثار ==
# نوی پښتون - يو ناول 
# د مينې مشال 
# امام حسين او د هغه مقصد
# د يزيد دويم دور
# د مهدي ډرامې
# د خدايي خدمتګارو په باب
#د مهدي ناچاپې افسانې






[[وېشنيزه: پښتانه شاعران]]
[[وېشنيزه: پښتانه ليکوال]]
[[وېشنيزه: پښتانه]]
