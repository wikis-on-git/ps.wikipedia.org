

'''عبدالمنان دردمند''' ([[زوکړه]] ۱۲۹۲ لمريز لېږدي [[کال]]، [[باجوړ]] - [[مړینه]] ۱۳۶۹ ل ل کال (د ۱۹۹۰ زېږدي کال د [[جولای]] ۲۱)، [[پېښور]]) د [[افغانستان]] يو [[پښتو ژبه|پښتو ژبی]] [[لیکوال]] او [[شاعر]] دی.  

==مخينه== 
عبدالمنان دردمند د ارواښاد سید احمد زوی او د بهادر گل لمسی، پر ۱۲۹۲ لمريز لېږدي کال د باجوړ د چارمنگ د سیداشاه لنډي په چم کې دې [[نړۍ]] ته سترگې پرانیستلې وې. لومړنۍ زده کړې يې په باجوړ کى د گل احمد په [[مدرسه]] کې وکړې، او نورې زده کړې يې په پېښور او کابل کې د ديني عالمانو له خوا تر لاسه کړې وې. 

دردمند ټول عمر د هېواد په رسنيو کى کار کړى چې نږدې ۱۰ کاله د راډيو افغانستان د پښتونستان خپرونې پازوال (مسئول) وو. سربېره پر دې، هغه د انگرېزانو پر خلاف په ډيرو غزاگانو کې هم گډون کړى وو چې د هغوی له شمېره یې د ليکنډي غزا، د کړپى غزا او داسې نورو غزاوو نومونه اخیستلی شو. نوموړي ددغو غزاوو په اړه په يوه قلمي نسخه کې بيان کړی دی.  

==دندې== 

* په باجوړ کې د لمبې اخبار بنسټوال (موسس)، ۱۳۱۲ ل کال. 
 
* د پښتون اخبار بنسټوال، چې په باجوړ کې خپرېده. 

* د المجاهد اخبار چې په تنول کې خپريده. 

* په فراه کې د سیستان ورځپاڼې پازوال. 

* په ګردیز کى د وړانگې اونیزې پازوال. 

* د کابل مجلې پازوال مدير. 

* دائرة المعارف مجله. 

* د هېواد ورځپاڼې پازوال مدير.  

* په هرات کې د اتفاق اسلام ورځپاڼې پازوال مدير. 

* په کابل کې د پاميزاد اوونیزې پازوال مدير. 

* د انيس ورځپاڼې پازوال مدير. 

==د شعر بېلگې يې== 

ددې شين اسمان د لاندې -  
شي ارام به جهان کله 
 
شرق او غرب به يو وروري شي - 
په نامه د انسان کله 
 
د ادم حوا اولاد يو - 
مخ د ځمکې مو وطن دى 
 
امن سوله به نصيب شي -  
د دې ستړي کاروان کله 
 
بنى ادم ټول يو وجود دى -  
مختلف فکرونه بيل دي 
 
د ژوندون په خوند به پوه شي -  
په قانون د قرآن کله 
  

  باجوړ 
 
د نيکه نه راته پاتې يوه [[توره (وسله)|توره]] بل لوړ دى -  
دا زمونږه باجوړ دى، دا زمونږه باجوړ دى 
 
په هر ناو کى يې چينې دي، ډک کانونه خزانې دي -  
هر يو بوټى يې کيميا او د موسم په عطر غوړ دى 
 
دا زمونږه باجوړ دى، دا زمونږه باجوړ دى 
 
چې بهار او پشکال شي، د گلونو استقلال شي -  
ورشوگانو ته چې گورو، د ژوندون ښکلی دفتر دى - 
 
دا زمونږه باجوړ دى، دا زمونږه باجوړ دى 

په دى غرونو کې باغونه، پکې ستوري چراغونه -  
دي روان پکې رودونه، خو د پاسه پرې وچ خوړ دى 
 
دا زمونږه باجوړ دى، دا زمونږه باجوړ دى 
 
که باټوار او که کيمور دى، د ابشارو پکې شور دى -  
خو د لاندې کروندې او لوی پټی زمونږه شړ دی 
  
دا زمونږه باجوړ دى، دا زمونږه باجوړ دى 

د يوې گېډې مزدوران يو، په بازار کې فقيران يو -  
خو گوندي او تربگني باندې هر کلى مو ککړ دى 
 
دا زمونږه باجوړ دى، دا زمونږه باجوړ دى 
 
نه هنر او نه کمال شته، نه تعليم ته د چا خيال شته -  
د رڼا نه لرې پاتې، نه پوهېږو چې څوک پړ دى 
 
دا زمونږه باجوړ دى، دا زمونږه باجوړ دى  

د ډيوې تتې رڼا ته، د څپياکو د اور خواته -  
د [[انسان]] حيوان تر منځه، په کوټه کې يو اخور دى 
 
دا زمونږه باجوړ دى، دا زمونږه باجوړ دى 
 
د تاريخ په کرونده کې، رانه ورانه ماشوړه شوه -  
چى څه وگټو د ورځې، هغه ټوله يوه شوړه شوه 
 
د انسان او د حيوان د، اوبو څښلو يو جوړ دى -
دا زمونږه باجوړ دى، دا زمونږه باجوړ دى 
 
کور په کور کلې په کلي، د گوندي تربگنۍ څلي - 
شاه زلمي پکې وژلي، د تروکي په لکړ دى 
 
دا زمونږه باجوړ دى، دا زمونږه باجوړ دى 
 
قلعه گانې جيلخانې لوړ برجونه يې ټاڼې -  
ترې چاپيره سره اورونه، سوله مات او کور سنگر دى 

دا زمونږه باجوړ دى، دا زمونږه باجوړ دى  

نه برېښنا او نه سرک شته، نه د اصل [[ژوند]] درک شته -  
دردمند ورته حيران او ناصر خان په ژړا سر دى 
 
دا زمونږه باجوړ دى، دا زمونږه باجوړ دى 
 
خداى بخښلي عبدالمنان دردمند دا شعر پر ۱۹۸۲ ز کال د باجوړ د چهارمنگ شاه کلي کې ويلی وو.  

==مدني اکر==  

==مړينه== 
عبدالمنان دردمند پر ۱۳۶۹ ل ل کال (د ۱۹۹۰ زېږدي کال د جولای پر ۲۱) په پېښور کې له دې نړۍ سترگې پټې کړې او د [[رحمان بابا]] په هديره کې خاورو ته وسپارل شو. اروا يې ښاده او [[جنت]] يې ځای شه.  

==چاپ شوي نښيرونه يې== 

۱- وښکلې توره. 

۲- پښتو سوچه لغات. 

۳- نوى خيال. 

۴- نن سبا.   

۵- ملي ناره. 

۶-ادبي سوغات. 

۷- ملي يووالى. 

۸- [[پښتونستان]] وپيژنئ. 

۹- د پښتونستان د خپلواکۍ تړون، ۴ ټوکه. 

۱۰ پښتو ليکونه. 

۱۱- قلمي نسخې.  

۱۲- د گودر گلونه. 

۱۳- ولسي دستورالعمل.  

۱۴- پښتو موسيقي، ټنگ ټکور.  

۱۵- طبیعي عنعنوى بوټي.  

۱۶- زمونږ رسول ص. 

۱۷- خوږې قصې.  

۱۸- اوښکې، شاعرانه قطعات.  

۱۹- هندي مهاجرين اور مجاهدين.  

۲۰- نوميالي پښتانه.  

۲۱- د پښتونستان قاموس. 

۲۲- پښتو ډرامې.  

۲۳- د غم سيلاب.  

۲۴- د حج د سفر رساله.  

۲۵- زما د ژوند تاريخي داستان او روماني خاطرې. 

۲۶- د خپلواکۍ تړون، د ۱۳۴۷ ل ل کال چاپ. 

 

همدا راز يو شمېر نور اثار چې ورک شوي دي.  


==اخځليک== 

۱- د عبدالمنان دردمند په نامه فېسبوک پاڼه. 

۲- http://www.nzdl.org/gsdlmod?e=d-00000-00---off-0areu--00-0----0-10-0---0---0direct-10---4-------0-1l--11-en-50---20-about---00-0-1-00-0-0-11-1-0utfZz-8-10&cl=CL5.24&d=HASH01b227438768ea44aaad3fdd&x=1  

۳-
