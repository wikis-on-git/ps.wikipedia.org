'''میر اکبر خیبر''' د ارواښاد میرافضل زوی ، په ۱۳۰۹ لمریز یا ۱۹۳۲ ع کال په یوه بېوزله او کروندګره کورنۍ کې زیږېدلئ و . پلار يي روحاني شخصیت چې زیات وخت يي قران شریف لوست او په پښتو او دري ژبو يي لیکل کولئ شول .

== زده کړې ==
هغه ته لومړۍ زده کړې د پلار له خوا ، له دیني کتابونو څخه ورکړل شوې وې .
ارواښاد خیبر ۱۴ کلن و چې له ازموینې روسته په رشیدیه ( عسکري لېسه ) کې شامل او د هغې له بشپړتوب روسته په حربي پوهنتون کې په زده کړو بوخت شو .
هغه حربي پوهنتون کې خپلې زده کړې بشپړې کړې خو په ۱۳۳۰ کال له پوهنتون څخه د فراغت په ورځ ، ددې پر ځای چې د خپلو نورو همزولو او ټولګیوالو په شان عسکري یونیفورم واغوندي ، د تحصیل د بشپړتون په ویاړ د همزولو غوندې خوښي وښۍ ، د خپلو خلکو او هېواد پر وړاندې کړې زده کړې وکاروی او دخپل ایستلي زیار ګټه او مېوه خپله وخوري او کورنۍ ته يي ډالۍ کړي له بده مرغه ، په هېوادکې د هغه وخت د نظام د وچتوب ، سرزورۍ او بې تمیزۍ له کبله د خپلو نورو ملګرو هر یو عبد الله او محمدزي سره یو ځای ، بې له کوم ښکاره تور او جرم څخه د دهمزنګ په زندان کې د ( ۵ ) کالو لپاره د تورو تمبو شا ته غورځول کیږي !
د دهمزنګ زندان کې د خیبر د بندې کېدو په خبر سره ، د هغه سپین ږیرئ پلار او سپین سرې مور دومره کړېږي چې له ډېرې لنډې مودې روسته دواړه وفات شول او په ژوند يي د زوی د مخ د لېدو ارمان ګور ته یووړ .
شهید خیبر په زندان کې خپلو زده کړو ته دوام ورکوي ، انګریزي او اردو ژبې زده کوي او په زندان کې له نورو سیاسي بندیانو سره اشنا کیږي .
په ۱۳۳۵ کال له زندان څخه خلاصیږي . کله چې کور ته ځي ، ګوري چې نه پلار شته ڼه مور ، نه میرمن شته او نه ورور . ټول څوک مړه او څوک په ژوند تري تم دي ! ځکه د زندان په وخت د خیبر اړیکې د هغه له کورنۍ سره پرې کړئ شوې وې .
شهید خیبر له لنډ مهال روسته ، بېرته کابل ته ځي او د وخت د حکومت له خوا چې لومړئ وزیر يي شهید محمد داود و ، د پولیسو په اکاډمۍ کې د دوهم بریدمن په رتبه د تدریسي مدیر پتوګه ګمارل کیږي .
کله چې د هېواد په ښوونځیو، پوهنتونونو او نورو ځایونو کې روشنفکري غورځنګ وده او پراختیا مومي او یوشمیر زده کونکي شړل کیږي او بندیان کیږي ، ارواښاد خیبر هم په ۱۳۴۳ کال د وخت د کورنیو چارو د وزارت له خوا غوښتل کیږي او ورته سرپټئ مکتوب ورکول کیږي او ورته ویل کیږي چې دا مکتوب د پکتیا والي ته یوسه !
کله چې والي دا مکتوب لولي ، کابل ته د بېرته تګ اجازه نه ورکوي ، په پولیسو کې يي د یوه چارواکي پتوګه ساتي او د یوه سیاسي تبعیدي پتوګه ورسره چلند کوي .
په څلویښتمو کالونو کې کله چې په ګران هېواد افغانستان کې یو نوئ پړاو رامنځ ته کیږي او د ځوانانو په سرښندنو د نیم بندې دیموکراسۍ تر نوم لاندې سلطنتي کورنۍ چمتو کیږي چې واک ملکي حکومت ته پریږدي . د نوې رامنځ ته شوې فضا څخه په ګټه ، په ۱۳۴۳ کال کې د ارواښاد نورمحمد تره کي په کور کې د ملي تګلارې په غوراوي سره ، د افغانستان د خلک دیموکراتیک ګوند د بنسټ ډبره کېښودل کیږي .
