زموږ معاصرو ادبي تذكرو د ابوالخير په نامه تر اوسه پورې يكي يو [[شاعر]] هم په موږ نه دى پېژندلى. يو ابوالخير چې تخلص يـې ځلاند دى، زموږ محترم او مشفق دوست دى، چې اوس هم حيات دى او د اوږده عمر خواست يـې كوم.
دغه ابوالخير چې متاسفانه موږ يـې د څه اثارو له لاسته راوړلو څخه لا تراوسه محرومه يو. خو البته موږ دلته د ده دېوان د هغې يوې شلېدلې پاڼې په ذريعه معرفي كوو، چې ما ته د پښين د ناوې د لمړانو د كلي د ارواښاد مولوي رحيم ګل لمړ كاكړ په كتابتون كې هغه وخت په لاس راغله، كله چې زه د خپلې څېړنې او موندنې د سفر پر وخت د هغو كلي ته ورغلى وم.
له دې يكي يوې پاڼې څخه داسې څرګندېږي، چې دا له يوه بشپړدېوان څخه راجلا شوې وي، ځكه چې د پاڼې پر څنډه د نوموړي مولوي دغه يادښت خوندي دى: "اين كتاب در ملك مولوى رحيم گل"
له ډېرې هڅې سره –سره بريالى نه شوم چې ددغې يوې پاڼې د دېوان اصلي خطي نسخه لاسته راوړم، خو شايد چې قدرت ته دغه منظوره وه، چې د همدغو پاڼو په موندلو دې دى د تل لپاره په پښتو ادبياتو كې د يوه خوندور شاعر په توګه خوندي شي.
دغه پاڼه ډېره زړه په ژړبخون پخواني كاغذ، په تور خط ليكنه لري، چې قدامت ځنې اټكلېږي، خو د نويو څېړنيزو اصولونو (Modren Reasarch Method) په اړه بېخي هېڅ اټكل نه شم كولاى، چې په كوم وخت او په كوم ځاى كې دې د چا په لاس ليكل شوې وي، په خپله دې د ابوالخير په لاس ليكل شوې وې، كه د كاتب. په دغه دستياب متن كلام كې څه داسې داخلي شهادت لاسته راځي، چې موږ دې دده د ژوندانه زمانه ځنې راوباسو او نه بل داسې څه خارجي شهادت موجود دى، چې د ده د اوسېدو، قام و نسب، عمر او نورو احوالو په باب استفاده ځنې وشي.
د (هـ) د رديف په دغه شلېدلې پاڼه كې د ابوالخير يو بشپړ او دوه نيمګړي شعرونه د يوه پاتې او د بل پيل راغلى دى.
ليكدود يـې پښتو پخوانى ليكدود دى او هغه د پخوانۍ املا مراعات يـې په پام كې نيولي دي، مثلاً:
د كډو پشــان بـېمـغـز وجود مكړه
د انار پشا پر مغزه يك همان شه
ډېر ځايونه بسته – بسته حرف ځنې پاته شوى وي، لكه په پورتني شعر كې چې د (پشان) "نون" ځنې پاتې شوى دى. ځينې ځايونه "الف" او ځينې ځايونه نور حروف ځنې پاته شوي دي او د هغه وخت له املا سره سم لفظونو ته په زوَر، زېر او نورو اعرابو حركتونه هم وركوي.
د ابوالخير له شعر څخه داسې معلومېږي چې دى خورا پوخ ژبى شاعر دى، شعر يـې ډېر پوخ، روان او د كلاسيكې دورې ښه نماينده شعر دى. د شاعرۍ فلك يـې د تشبېه، استعارې او حقيقي ښېګړو په ستورو خورا زيات ښايسته كړى دى. د ابوالخير پر شعر د تصوف رنـګ غالب دى او د پند و نصيحت په نمك يـې د شعر خوند ښه ډېر ورسم كړى دى. خو د حُسن او عشق په ناپايه بحر كې يې هم خپله بېړۍ روانه كړې ده:

چې يـې مخ د سترګو واكړ ستا پر ګلو
ته چې تېغ د مخ د آب تر غلاف كاږې
د لاله غنچه په وينو كې غرقاب شوه
علامه د شهيدوالي زما په باب شوه
ولې چې موږ د ابوالخير د شعر يكي يوه پاڼه په لاس كې لرو، نو لازمه ګڼم چې د هغې پاڼې بشپړ نقل د ده د شعري بېلګې په توګه وړاندې كړم. لومړىمخ:

[[وېشنيزه:پښتانه شاعران]]
