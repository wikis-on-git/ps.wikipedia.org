==<font face="Pashto Kror Asiatype">
<font face="Pashto Kror Asiatype">
ددې کائناتو دپيداکوونکى  په انسانيت  باندې دټولو نه لوئى  احسان دادے  چې ددوى دهدايت  دپاره ئې وخت په وخت  دنياته  انبياء عليهم السلام  راليږلى دى  او بيا په تيره  تيره دټولونه اخر ته ئې زمونږ  خوږ نبى صلى الله عليه وسلم  درحمت اللعالمين په حيث راوليږلو  اودهغوى  دعوت يعنې بلنه  اودژوند حالات  ئې دارنګ  په حفاظت وساتل  چې دهغې  مثال ددنيا  په يوانسانى  تاريخ کښې هيچرته  هم نۀ شى موندل کيدے  .

درسول پاک (ص) دژوند ورځې شپې  مونږته دارنګ  په حفاظت  اومکمل ډول  رارسيدلى دى  چې يوطرفته  خودهغې  د دريښتنوالى  داسې انتظام وشو  چې تراوسه پورې د هغې په صداقت کښې څوک چوڼ قدر له هم نۀ شى کولے اوبل طرفته داوږدوالى   ئې داحال دے  چې دحضور (ص)  ويناګانې  دژوند تيرولو لارې چارې کړۀ وړۀ ناسته پاسته  خبرې  اترې داستوګنې  چلونه کلى کلولى اولاتيرے دا چې  د خوراک څښاک  ، داودۀ کيدو  ويښيدو  اودو شتو ټوقو  پورې واړه حرکتونه  دامت مشرانو محفوظ  ساتلى دى  

لنډه دا چې دهغوى (ص) پحقله يونيم زر کاله پس نن هم مونږ دهرڅه نه خبر يو  اوداځکه چې  دهغوى (ص)  تعليمات  ترقيامته پورې پاتې کيدونکى  دى دلته زۀ صرف  دحضور (ص)  داولنى ژوند مبارک په حقله  څوټکى  عرض کول غواړم .

دحضور پاک (ص)  دژوند مبارک  دحالاتو  نه وړاندې  داضرورى ده  چې مونږ دهغه  زمانې تاريخى حالت ته لږه ډيره  توجه وکړو  کوم چې  په هغه وخت کښې دعربو يادخواوشا  دملکونو وه  اودا ځکه  چې ددې نه بغير  مونږه دنبوت  اهميت نه شو محسوسولے   اسلام چې کوم  تعليم پيش کړے دے  دهغې بنياد  په توحيدرسالت  اواخرت دے   داهغه رڼاده چې ددې نه هغه زمانې  کښې نه صرف   عرب بلکې ټوله  دنيا بې خبره  او په تيارۀ کښې  پرته وه داصحيح  ده چې درسول پاک  نه وړاندې دالله تعالى ډير نازولى  نبيان دنياته  راغلى وو   اودزمکې  هرګټ  ته ئې دتوحيدتعليم  رسولے ؤ  دګمراهۍ په تياروکښې  بد بد راګير  وو  سپوږمۍ ،نمر،  ستورى  اوفرښتې  غرونه، ماران اوکاڼى  بوټى ئې ځان له  دخدائى تعالى  په  نوم نيولى  وو دبې شميره  خدايانو  په لاس کښې  ئې د ژوند واګې  ورکړې وې   او يوحقيقى  الله پاک  ترې نه هيرؤ .

 سياسى اعتبارسره  په دغه  زمانه کښې دوه ښه طاقتونه  موجود وو  يوفارس  اوبل روم  دفارس  مذهب  مجوسيت ؤ او  دروم عيسائيت  ددې دوو نه علاوه  يهوديانو  اوهندوانو هم وجود لرلو  اوپه خپل خپل ډول  کښې ؤ درښتياوالى دعوى کوله په ايران کښې  دستورو عبادت عام ؤ  نوره دنياهم په رنګ رنګ  اوتوبوتو  سر وه لنډه دا چې په هر  لور  دکفر تور تم  وه انسانيت دخپل خلاصون دپاره دچاخوا  خوږى په انتظار کښې  خپلې دوه سترګې  څلور کړې وې دعربو  په يوه لويه حصه کښې يعنې  قرى وادى ،خيبر  اووزک  کښې ديهوديانو  اکثريت  ؤ مدينه  کښې هم ديهوديانو  شمير زيات ؤ  په ملک کښې  دشرک  دود دستور راج ؤ  خلقو دبتانو کاڼو  فرښتو  اوپيريانو  عبادت کولو .

 ليکن ددې  هرڅه باوجود ديوخدائې  تصور هم خلقو کښې موجود ؤ  خوداتردې  حده پورې  چې هغه به ئې د نورو خدايانو  نه لوئى خدائې  ګڼلو  ولې دا عقيده  ئې  دومره کمزورې  وه چې عملاً  به ئې په  خپلو لاسونو  جوړ شوى خدايان  هرڅه ګڼل  اوپه دې  غرض ئې خانه کعبه  کښې چې اسلام  نه اګاهو  به ورته  بيت  الحرام  وئيلے شو درې سوه شپيتۀ  بتان  ايښودى  وو چې دژوند  هره کشاله  کښې به عربو دوى ته دخپلې حاجت  روايۍ   پحقله منت   زارى کوله اولسى  حيثيت  سره هم هر رنګ بدى په دوى  کښې پيدا شوې وې   ولې بياهم  دعربو بعضې  صفتونه  دقدر وړ دى په دې کښې ميلمستيا  پياوړتوب، دسختۍ  ژوند تيرول  دژبې فصاحت ،دحافظې  مضبوطى  اوپه لوظ قول ټينګ  پاتې کيدل وغيره.

دارنګ  انسانى صفتونه شامل وو   دکومو په برکت  چې دوى  ددنيا دټولو قامونونه بريالى  او توريالى  وو  هم دغه وخت کښې  دکفر اوشرک  په سيلو  اوسيلابونو  کښې الله تعالى  دخپل رحمت  رڼا ښکاره کړه اودنيا ته ئې  خپل اخرى  نبى حضرت محمد(ص)  راوليږلو .

زمونږ خوږ نبى (ص) په ٩ ربيع  الاول مطابق ٢٠ اپريل ٥٧١ کښې پيداشوے ؤ  عبدالمطلب   په دوى دمحمد صلى الله عليه وسلم  نامه کيښوده  دعربو دعلم  دود دستور مطابق  دماشومتوب  په زمانه کښې حضور (ص)  دمکې نه يوې بانډې  ته په دې غرض  وليږلے شو   چې دبيديا  ژوند ددوى  په راتلونکى  ژوند کښې  دارې کار ورکړى  ولې چې عربو به خپل ماشومان دمکې ژوندسره د اشناکولودپاره په ورکوټوالى  کښې دښار نه  بهر ليږل .

ددې  يوه فائده  خوداوه چې  د دوى ژبه به ډيره صحيح اوفصيح  شوه بله دا چې دبيديا  ژوند به د  داسې ماشومانو ذهنونه  پراخه کړل  په کوم کال  چې حضور پاک (ص) زيږيدلے ؤ  په دغه کال دقبيله هوازن  يوڅوښځې  مکې ته  دماشومانو  بوتللو  دپاره  راغلې  وې چې په هغوى  کښې يوه يتيمه  حليمه سعديه  وه داهغه  خوش بخته  بى بى  وه چې دچابرخه کښې چې دحضور (ص) غوندې  ماشوم ورسيدو.

 دحضور پاک(ص)  عمر چې دشپږو  کالوشو  نو موربىبى ئې وفات شوه  دې نه پس دحضور(ص)  دپالنې ذمه  وارى  عبدالمطلب  واخسته  ولې چې پلار ئې  دوړاندې نه وفات شوے ؤ  خودبده مرغه  چې کله زمونږ زړۀ سواندے نبى (ص) داتوکالو  شو نودنيکه  سيورے  ئې هم دسره  پورته شو دمرګ  په وخت کښې  عبدالمطلب  خپل زوى ابوطالب  ته داسپارښتنه  وکړه چې داماشوم  ستا په حواله دے  اوته به ئې دښې بدې   غور کوې هغوى دافرض  تراخره پورې ډير په مينه  سرته ورسولو  دوى به حضور پاک (ص)  سره ډيره مينه  کوله او ددوى (ص)  په مقابله کښې  به ئې دخپلو  زامنوکم  خيال ساتلو .

دهلکوالى  زمانه کښې  به رسول (ص)  ګډې بزې  څرولې  عربوکښې داکار سپک نۀ ګڼلے کيدو بلکې د  لويو خلقو   اولاد به ګډې  څرولې دصبراو تنظيم  لوئى درس  پروت دے  اودحضور پاک (ص) دپاره  خوځکه داخبره  ضرورى وه چې ددوى په ذمه  راتلونکى ژوند  کښې د دواړو جهانو  مشرى ليکلے شوې  وه اودکلهم  انسانيت  دپيشوا په حيثيت  د دوى (ص)  دورکوټوالى  نه داتربيت بې کچه  ضرورى ؤ .

 ابوطالب به تجارت کولو  اوپه دې کښې  به هغوى دمکې نه بهر شام  ته تګ راتګ  کولو کله چې د دوو کونو سردار(ص)  دديارلسو کالو شو نو خپل ترۀ ئې  يو وار دوى دځان سره شام ته  په سفر کښې ملګرے  کړو هرکله چې  ابوطالب  بقرې  ته ورسيدو  نو هلته يو عيسائى   چې نوم ئې بحيره عالم ؤ عالم دوى ته ووئيل  چې داماشوم  دځان سره مۀ ګرځوه  دے به راتلونکى وخت کښې دډيرې لوړې  مرتبې خاوند  وى هسې نه څه نقصان  درپيښ شى  تاسو چې  راتلئ  ماستاسو  په سر دوريځې  غړوسکے  ليدلے ؤ  چې په دۀ ئې سيورے کړے ؤ نو زۀ ورسيدم چې داهغه ځوان دے  چې دچاذکرچې په اسمانى کتابونو کښې راغلے دے  .

درسول پاک (ص)  عادتونه ورکوټوالى  نه ډير دستائنې وړ  وو اوچې کله دوى(ص) ځوانى  ته رسيدل  نوبيائې  عام اولس کښې  دځان دپاره  لوړه مرتبه  موندلې وه  داخبره  قطعى  ثابته ده چې درسول کريم(ص)  په هلکوانه   کښې دشرک اوکفر دود دستورو نونه ځان  ژغورلے  ؤ  دبتانو  دمنښتې ډوډۍ ئې چرې  نۀ خوړله  په عامو  مجلسونو کښې  بې مطلبه  وخت تيرولو  نه به ئې پرهيزکولو  اودې يتيم  يسير زلمى چرې  هم په هيره  دشرک  کارونو کښې  برخه نۀ ده اخستې  دوى به تل  دخپل قام په غورځيدلى  اوپريوتى  حالت غورکولو  ځانله  يوازې به ئې  سوچونه کول  چې داخلق  به څنګه سمې لارې  ته راشى  دوى به دبتانو  دسجدونه  څرنګ منع شى  اودخدائې  پاک عبادت  په رښتنى لاربه څرنګه روان شى ؟

 دې نه علاوه  نوروګڼو  سوالونه اوخيالونه  به درسول  کريم صلى الله عليه وسلم پاک ذهن  ته راتلل دجسټس  اميرعلى دوينامطابق  راتلونکو پينځلسو کالوکښې محمد صلى الله عليه وسلم ډير غلے ؤ  او په ګرانه ئې دوه ځلو  پورې عوامى  ژوند کښې حصه اخستې  وه دې نه دامعلوميږى  چې دحضور پاک  صلى الله عليه وسلم  دزلميتوب داعمر  ډير دعبرت  اومطالعې جوګه دے دنن  ورځې  زلمو هلکانو  اوجينکو  له پکاردى  چې  دحضور  پاک (ص)  تعليم ته  په ژور  نظر وګورى   اوداخلاقو  پنګه  ترې نه راواخلى   ولې چې  دې نه بغير دانسانيت  سوکالى  اوښيرازى ډيره ګرانه ده حضور پاک (ص)  چې کوم تعليم  مونږته  ښودلے  دے هغه دقران  وحديث  اودهغوى (ص) په اسوه حسنه کښې موجود دے   مونږ له پکاردى چې  د هدايت  دې ځليدونکى  نمرنه خپلو سړواويخو  رګونو کښې داسې  ګرمى   پيداکړو  چې يووارې بيا دنيا  دکفر او  جهالت دتيارو نه  خلاصے ومومى   داکارګران نه دے  دې دپاره صرف  دحضور پاک صلىالله عليه وسلم لمن رانيول  شرط دے  په انفرادى  اواجتماعى ژوند کښې   په هغه پلونو پښې کيښودل   غواړى  په کومو چې  زمونږ  خوږ نبى صلى الله عليه وسلم دژوند مزل سرته رسولے دے ځکه چې  تش په عقيدت  خپل فرض  اداکول ناممکن دى  .



درسالت محمدى (ص) اغاز او شروع په داسې زمانه اوداسې قوم کښې وشوه چې ورکښې په ازادانه ډول لوټ مار کيدۀ هره ورځ به په ظلم اوستم د بل وينې بهيدې د انسان دژوند هيڅ قسم قدر اوقيمت نۀ ؤ بشر خپل حيثيت له لاسه ورکړے ؤ دچا به چې په چا وس رسيدو هغه به ئې دخپل زور ازمائۍ لپاره ښۀ او مناسب ميدان ګرځولو. د اخلاقو او تهذيب څخه په لوئې او لا متناهى واټن  سره جدا ؤ د عريانۍ او دبې حيايۍ بازار ګرم ؤ. دخلقو دزړونو څخه رحم او ترس ختم شوے ؤ حتى چې بدبخته اوسخت زړى پلار به خپله معصومه او بې ګناه لور په زمکه کښې ژوندۍ ښخوله. دومره لوئې ستم چې دبشر زړۀ ئې په اوريدو لړزيږى دهغوى په منځ کښې هيڅ قانون اوضابطه موجوده نۀ وه عقلى توازن ئې دلاسه ورکړے ؤ  او هغه هم په دې ډول چې دهغوى تندى  او سرونه به زورور او قهار خداې پاک ته دتکبر اودلوئۍ د وجې نۀ ښکته کيدل خو بل لورى ته دهغوى سرونه مخلوق يعنې کاڼو بوټو ته دهيبت او ډار له وجې کوزيدل ښځو به ئې په بربنډه دبيت الله څخه طوافونه کول. په داسې مهال کښې ددوى ترمنځ  د عبدالمطلب په کورنۍ کښې داسې يو بچے پيدا کيږى چې پلار ئې د بچى دپيدايښت نه مخکښې وفات کيږى. دا بچے محمد بن عبدالله ؤ چې ددغه ټولو ناوړه او فاسدو، اخلاقو څخه پاک ؤ. په صداقت او امانتدارۍ کښې ئې عن دماشوموالى څخه سارى نۀ درلوده. يو ناخوانده فقير انسان ؤ. دبعثت وړاندې عمر ئـې په شپونتوب ا وسوداګرۍ کښې تير کړے ؤ، خو ددغې باوجود کله چې پرې الهى وحى نازليږى دخلې څخه ئې داسې فصيح اودکمال خبرې راووځى چې ډير تعليم يافته انسان ترې هم عاجزه وى دتهذيب اواخلاقو لويه نمونه وه په خپل کړو وړو سره ئې دعربو په ژوند کښې ستر انقلاب راوستو. عربى ټولنه ئې په سياسى ،معاشرتى،اجتماعى، انفرادى ، زندګۍ په ټولو شعبو کښې يوه بې مثاله اوبې سياله ټولنه جوړه کړه چې ئې هرې ډلې او قوم څخه سبقت حاصل کړو او  دغې ناخوانده او صحراء نشين انسان دنړۍ لپاره داسې قانون جوړ کړو چې ورته د اساسى قانون لقب حاصل دے. داسې يو قانون چې ددنيا لوئې او ستر عالمان ،فلاسفر،قانون پوهان ،عاقلان ، مفکران او روشنفکران ئې دکلونو، کلونو دفکر او غور اومطالعې وروسته په حکمتونو پوهه قدرې شول چې ددنيا ژوند څومره زياتيږى ددغه قانون حکمتونه لا زياتيږى ددنيا ټول قوانين په هر ازميښت کښې پاتې شول څو څوځله جوړ او وران شول خو څوارلس سوه کاله پخوا ددغه جوړ شوى اساسى قانون هيڅ يوه دفعه  هم داسې نۀ ده چې دځايه  وخوځول شى. ددغه قانون سرچينه قران او نبوى سنت دے چې دهيڅ زياتى او کمى ګنجائش نۀ لرى. او د انسانانو دنيکمرغه ژوند ضامن ګڼلے شى. دغه ستر او عظيم قانون ساز زمونږ پيغمبر حضرت محمد (ص) دے چې ژوندمبارک  ته ئې کتنه کول غواړم.

(١)د حضرت محمد (ص) پلار عبدالله دهغۀ دزيږيدنې  دمخه چې دا لا د مور په نس کښې ؤ  وفات شو.

(٢) ددوى(ص) د پرورش چارې حليمة السعدية (رض) ته وسپارلے شوې عن تر څلورو کالو ئې دهغوى (ص)  پالنه کوله. (٣) دڅلور کالو وروسته ئې پالنه خپل نيکۀ عبدالمطلب په غاړه واخسته. حتى چې تر څو کالو پورې ئې دهغوى (ص)  پالنه وکړه.

(٤) دشپږو کالو په عمر کښې ئې مور "آمنه " دځان سره مدينې ته بوتله ترڅو دخپلو خپلوانو بنونجارو  زيارت وکړى په واپس راتلو کښې ئې دمکې او مدينې ترمنځ په  "ابواء" نومې ځاې کښې مور وفات شوه او په دې مهال حضرت محمد (ص) دمور او پلار دواړو نه يتيم شو. خو د خپل نيکۀ په دلسوزۍ او ترحم کښې ئې لا زياتوالے راغے. هم هغه وو چې هيڅ قسمه تکليف ته ئې نۀ کتل، او ډير مينه ئې ورسره درلوده. حتى چې پخپله بستره کښې به ئې کيښنولو کومه  چې به دکعبې سيورى ته خپره وه دنيکۀ ددوو کالو دکفالت وروسته دهغۀ پالنه ابوطالب په خپله غاړه واخسته کله به چې رسول الله (ص) دخپلو کاکا ګانو مجلس ته تشريف يوړو ترونو به ئې منعه کولو خو ابو طالب به ورته وئيل مۀ ئې منع کوئ ځکه چې قسم په الله دا د شان او شوکت څښتن دے بيا به ئې په خپله بستره دځان سره کيښنولو او درحم لاس به ئې ورله په ملا اوسر راکاږلو دغه مهال حضرت محمد (ص) اتۀ کلن ؤ کله چې ٢٥ کلن شو دخديجة الکبرا سره ئې نکاح وکړه کله چې دخپل عمر ٤٠ کالو ته ورسيدو د الله له طرفه ورته وحى وکړے شوه اوپه پيغمبرۍ مبعوث شو او سمدستى ئې ددين په تبليغ او دعوت لاس پورې کړو. او هر قسمه تکليف او مشکلات ئې ګالل ١٣ کاله په مکه معظمه او ١٠ کاله ئې په مدينه کښې چې ددوى دهجرت کور او داسلامى دولت پلازمينه او داسلامى مسلحانه قيام وړومبے مرکز ؤ تير کړۀ. کله چې د الله له لورى په مسلمانانو د اسلام نعمت تمام او دين کامل شو نو الله پاک په ٦٣ کلنۍ کښې دهغۀ روح قبض کړو. ټول ئې ٧ اولادونه لرل چې دخديجة الکبرى څخه ؤ مګر ابراهيم دمارية (رض) څخه ؤ د  اولادونو نومونه ئې په لاندې ډول دى.

(١) قاسم چې دا ئې د ټولو مشر ؤ، (٢) عبدالله چې په وړوکتوب کښې وفات شوے ؤ، (٣) زينب (رض) چې دا ئې مشره لور وه او د ابوالعاص (رض) په نکاح کښې وه (٤) رقيه (رض) چې دعثمان بن عفان (رض) په نکاح  کښې وه (٥) ام کلثوم چې عثمان (رض) درقيه دوفات وروسته نکاح کړې وه (٦) فاطمة الزهراء چې دعلى (رض) په نکاح کښې وه (٧) ابراهيم دا ټول دنبوت وړاندې پيدا شوى وو مګر فاطمه (رض) دبعثت څخه يوکال وروسته پيدا شوې وه. څۀ ډيره عجيبه اوحيرانوونکې خبره دا ده  چې يو انسان دې خپل ماشوم والے او ځوانى په شپونتوب اوتجارت کښې تير کړى او دداسې سختو شرائطو حالاتو سره دې  مخ وى چې نۀ پلار لرى نۀ مور کله دچا په پالنه اوکله دچاپه پالنه کښې پاتې شى ناخوانده او بې سواده وى ليک لوست نۀ شى کولے. خو بيا هم دداسې صلاحيتونو اوکمالاتو خاوند وى چې دادے په يو وخت کښې هم. دکور کار کوى هم د بهر هم  يو فوځى جرنيل وى هم  ديو اعلى درجې جج او قاضى هم قانون ساز وى هم يو بې مثله فلاسفر وى هم د اخلاقو او تهذيب يو لاجوابه مصلح او هم دسياست يو حيرانوونکے ماهر وى په يو وخت هم بندګى کوى  او هم  دخپل اهل عيال احوال پرسى څه ښائسته چهره وه څومره د کمالاتو اومحاسنو مجمع اونمونه وه. څومره خوش نصيب دى هغه خلق چې دغه مبارکه کمالى چهره ئې ليدلى او پرې ايمان ئې راوړے ؤ څومره بختور دى هغه خلق چې ددغه عظيم قائد او دبشريت ددغه ستر لارښود ملګرتوب  اودهغه خدمت ئې نصيب شوے دے . الله پاک دې په جنت ا لفردوس کښې مونږ دهغوى ( ص)  سره يوځاې اودحشر په ميدان کښې دې دهغوى (ص)  شفاعت زمونږ نصيب کړى.
