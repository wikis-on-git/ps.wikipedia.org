'''فضل رحيم ساقي''' (۱۹۰۲ ز کال- ) د پښتو ژبې يو [[شاعر]]، کيسه ليکونکی، ډرامه ليکونکی، د [[باچا خان]] د ملي مبارزې ملگری او د خدايي خدمتگارو غړی وو. 

==مخينه== 
فضل رحيم ساقي پر ۱۹۰۲ ز کال کال په چارسده کې د عبدالعزیز خان کره زېږېدلی دی. لومړنۍ زده کړه يې د رځړو په جومات کې او بیا يې د څلورمې پؤړۍ پورې په گل اباد مدرسې (ښوونځي) کې وکړې. 
 
په ۱۹۲۷ ز کال کې د ځلميتوب جوبن کې يې د ادبي ژوند په درشل پښه کېښودله. دغه لړ کې يې د شاعرۍ دوه بېلگې د (نيم جام) او (ډک جام) په نومونو د پښتو ژبې ځولۍ ته وسپارلې. په نثر کې يې د ورځنۍ په ډول کې يو کتاب د (ژوندون) په نامه چاپ شوی، چې مونږ ورته د خدايي خدمتگار خوځښت ژوندی راپور ويلی شو.  پر دغه کتاب لوی باچا خان بابا رحمة الله علیه پخپله سریزه لیکلې او د خدايي خدمتگار يوه مستنده حواله يې گرځولې ده. 

د خپل مرام او خدايي خدمتگارۍ سره د ساقي بابا د تړون په اړه به دا يوه پېښه دلته ولیکو، چې دوېمه نړیواله جگړه (۱۹۳۹-۱۹۴۵) کې چې د خدايي خدمتگار خوځښت موخئیز تړون د سیاسي گوند کانگرس سره شوی دغه جگړه کې د پيرنگي واکمن سره د مرستې د پاره کانگرس دریځ خپل کړی وو، چې پیرنگی به هغوي سره د دغې جگړې پر بنسټ باندې د هند د ازادۍ لوظ کوي. پيرنگي دغه لوظ ته غاړه نهٔ ایښودله، نو خدائي خدمتگارو هم د کانګرس سره یو ځای د جگړې پر ضد خوځښت تود کړ. دغسې یوه ناسته د لوي باچاخان رحمة الله علیه په مشرۍ په سر دریاب کې کېدله. ماخوستن مهال په ساقي بابا پسې د هغه د زوي د ناروغتیا استازی راغی. د لوی باچاخان رحمة الله علیه په وېنا چې هغه سر دریاب نه خپل کور ته په نیمه شپه بې سورلۍ ورسېد، نو زوی يې مړ شوی وو. سحر د لمر ستركه غړېدلو سره ساقي بابا بيا د خپل نازولي زوي خواشيني په خپل زړه کې رانغښتلې د خپل لارښود او د خپل قامي مرام د ملگرو سره په سردریاب کې ولاړ وو. 

مونږ به دلته د ساقي بابا د نثري اثر (ژوندون) څخه څو کرښې راواخلو، چې د هغه د نثر ژبه، د وييندود او لیکدود سپېځلتیا او ريښتینولي برسېره شي، هغه لیکي:
« ۱۹۳۹ ز کال وو. هټلر لکه د مست زمري غړمبېدهه. د جرمني چارچاپېره ملکونه يې د پښو لاندې کړل چې مونږ ته باچاخان څرخې را په اوږه کړې او د پښتونخوا گوټ گوټ ته ورسېدو. کلي په کلي وگرځېدو، حجرې، جوماتونه، لارې کوڅې مو جارو کړلې، د پښتنو په ټولو حجرو کې مو څرخې وکړې او پښتانهٔ مو په دې پوهه کړل چې د هوايي جهازونو جنگونه دي، بمونه وریږي، ښارونه ورانېږي، د رختونو کارخانې ورانېږي، توکي به ګران شي او د گرانېدو نه پس به ورک شي، خلق به بربنډ شي او مړي به بې کفنه ښخېږي. ښه به دا وي، چې له دې وخته خپل انتظام وکړو». 

دا هغه فکر وو، چې د پښتون قام سر به پرې تل له وياړه هسک وي. دا هغه پوهه وه، چې د خدايي خدمتگار خوځښت په ځېلو کې او د دغه خوځښت سره د تړلي هر وگړي (مېړهه او مېرمن) په سرونو کې لکه د ساه ځای وه او نن مونږ په دې برندې سترگې، ویاړمن سر او هسکه غړۍ یو، چې زمونږ مشرانو مونږ له ویاړ او پت گټلی دی. 

د ساقي بابا د شعري اثر نه به يو دوه بېلگې دلته وړاندې کړو: 
د ځوانۍ عمر چې څه وو، په جېلخانو تېر شه- 
یا په کوڅو کې د بې ننگو پښتنو تېر شه 
نه د بچو په خوند خبر شوم نه د مال او متاع-
د مستۍ خوب وو، د ازغو په بسترو تېر شو
 او 

ته چې وگورې، له قصده ما ته شا کړې- 
کاش کهٔ بل لېونی ما غوندې پېدا کړې
د ســـاقي نه پيــاله پرېوته د لاسه-
تا چې پورته د اثر سترگې شهلا کړې

ساقي بابا د خپل ژوند اخیرۍ ورځې شپې خپل کلي وردګه (رځړو مېره) کښې تېرې کړې، چې زیات وخت به ئې جومات اؤ حجره کښې د کلي وړو ته د قران ښونه کښې تېرېدلو اؤ د اوږدې رنځورتیا وروستو د نومبر په وړومبۍ نېټه کال ۱۹۹۴ء کښې له دې نړۍ د خپل نازولي الله سیوري ته لاړو. په څلي ئې دې رڼا وريږي. 
==چاپ شوي اثار== 

==د شعر بېلگې== 

==سرچينې==
# https://pashtonwriters.webs.com/
# https://www.mashaalradio.com/a/27692463.html
