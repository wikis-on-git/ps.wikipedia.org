'''فضل رحيم ساقي''' (۱۹۰۲ ز کال- ) د پښتو ژبې يو شاعر او د باچاخان د ملي مبارزې ملگری او د خدايي خدمتگارو غړی وو. 

==مخينه== 
 کال ۱۹۰۲ء کښې په چارسده کښې د عبدالعزیزخان کره پېدا شو. وړومبۍ زده کړه ئې د رځړو په جومات کښې ؤکړه اؤ بیا د څلورمې پؤړۍ پورې د ګل اباد مدرسې (ښونځي) کښې ؤکړه. 
په کال ۱۹۲۷ء کښې د ځلميتوب جوبن کښې ئې د ادبي ژوند په درشل پښه کېښودله. دغه لړ کښې ئې د شاعرۍ دوه بېلګې د (نيم جام) اؤ (ډک جام) په نومونو د پښتو ژبې ځولۍ ته ؤسپارلې. په نثر کښې ئې د ورځنۍ په ډول کښې يؤ کتاب د (ژوندون) په نوم چاپ دی، چې مونږ ورته د خدائي خدمتګار خوځښت ژوندی راپور وئېلی شو (دا کتاب لوي باچاخان بابا رحمة الله علیه پخپله سریزه لیکلو د خدائي خدمتګار يوه مستنده حواله ګرځولې ده).
د خپل مرام اؤ خدائي خدمتګارۍ سره د ساقي بابا د تړون په بابله به دا يوه پېښه دلته ؤلیکو، چې دوېمه نړیواله نخښته (۱۹۳۹ء) کښې چې د خدائي خدمتګار خوځښت موخئیز تړون د وړې ؤچې د سیاسي ګوند کانګرس سره شوی ؤ اؤ دغه نخښته کښې د پيرنګي واکمن سره د مرستې د پاره کانګرس دا دریز خپل کړی ؤ، چې پیرنګی به هغوي سره د دغه نخښتې پائې باندې د هند د ازادۍ لوظ کوي اؤ پيرنګي دغه لوظ ته غاړه نهٔ ایښودله، نو خدائي خدمتګارو هم د کانګرس سره یؤ ځای د نخښتې پر ضد خوځښت تود کړو. دغسې یوه ناسته د لوي باچاخان رحمة الله علیه په مشرۍ کښې په سردریاب کښې کېدله. د ماسخوتنې ساقي بابا پسې د هغهٔ د ځوي د ناروغتیا استازی راغلو. د لوي باچاخان رحمة الله علیه په وېنا چې هغه سردریاب نه خپل کور ته په نیمه شپه بې سورلۍ ؤرسېدلو، نو ځوی ئې مړ شوی ؤ. سحر د نمر سترګه غړېدلو سره ساقي بابا بيا د خپل نازولي ځوي خواچیني خپل زړهٔ کښې رانغښتلې د خپل لارښود اؤ د خپل قامي مرام د ملګرو سره په سردریاب کښې ولاړ ؤ.
مونږ به دلته د ساقي بابا د نثري اثر (ژوندون) څخه څو کرښې راواخلو، چې د هغهٔ د نثر ژبه اؤ د وئېندود اؤ لیکدود سپېځلتیا اؤ ريښتینولي برڅېره شي، هغه لیکي:
“د ۱۹۳۹ء کال ؤ. هټلر لکه د مست زمري غړمبېدهٔ. د جرمني چارچاپېره ملکونه ئې د پښو لاندې کړل چې مونږ ته باچاخان څرخې را په اوږه کړې د پښتونخوا ګوټ ګوټ ته ؤرسېدو. کلي په کلي ؤګرځېدو، حجرې، جوماتونه، لارې کوڅې مو جارو کړلې، د پښتنو په ټولو حجرو کښې مو څرخې ؤکړې اؤ پښتانهٔ مو په دې پوهه کړل چې د هوائي جهازونو جنګونه دي، بمونه وریږي، ښارونه ورانیږي، د رختونو کارخانې ورانیږي، ټوکي به ګران شي اؤ د ګرانېدو نه پس به ورک شي، خلق به بربنډ شي اؤ مړي به بې کفنه ښخیږي. ښه به دا وي، چې له دې وخته خپل انتظام ؤکړو”.
دا هغه فکر ؤ، چې د پښتون قام سر به پرې تل له وياړه هسک وي. دا هغه پوهه وه، چې د خدائي خدمتګار خوځښت په ځېلو کښې اؤ د دغه خوځښت سره د تړلي هر وګړي (مېړهٔ اؤ مېرمن) په سرونو کښې لکه د ساه ځای وه اؤ نن مونږ په دې برندې سترګې، ویاړمن سر اؤ هسکه غړۍ یو، چې زمونږ مشرانو مونږ له ویاړ اؤ پت ګټلی دی.
د ساقي بابا د شعري اثر نه به يؤ دوه بېلګې دلته وړاندې کړو،
د ځوانۍ عمر چې څهٔ ؤ، په جېلخانو تېر شهٔ
یا په کوڅو کښې د بې ننګو پښتنو تېر شهٔ
نهٔ د بچو په خوند خبر شوم نهٔ د مال اؤ متاع
د مستۍ خوب ؤ، د ازغو په بسترو تېر شو
اؤ
تهٔ چې ؤګورې، له قصده ما ته شا کړې


کاش کهٔ بل لېونی ما غوندې پېدا کړې
د ســـاقي نه پيــاله پرېـــوته د لاسه
تا چې پورته د اثر سترګې شهلا کړې
.
ساقي بابا د خپل ژوند اخیرۍ ورځې شپې خپل کلي وردګه (رځړو مېره) کښې تېرې کړې، چې زیات وخت به ئې جومات اؤ حجره کښې د کلي وړو ته د قران ښونه کښې تېرېدلو اؤ د اوږدې رنځورتیا وروستو د نومبر په وړومبۍ نېټه کال ۱۹۹۴ء کښې له دې نړۍ د خپل نازولي الله سیوري ته لاړو. په څلي ئې دې رڼا وريږي. 
==چاپ شوي اثار== 

==د شعر بېلگې== 

==سرچينې==
