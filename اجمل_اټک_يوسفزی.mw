'''اجمل اټک يوسفزی''' له نن څخه څه د پاسه درې لسيزې پخوا د ننګرهار تل بهار د کامې ولسوالۍ په ادب زېږې او ادبپاله غيږه کې سترګې غړولې دي٠ ښاغلي اجمل يوسفزي خپلې لومړنۍ زده کړې په کابل او جلال اباد کې او منځنۍ زده کړې يې د کډوالۍ پر مهال د لرې پښتونخوا پر ځمکه د افغان کډوالو په بېلا بېلو ښوونځيو او مدرسو کې سر ته رسولي دي٠ 
اټک په ١٣٧٦ لمريز کال کې د کابل پوهنتون د ژبو او ادبياتو د پښتو څانګې نه بريالی ووتو٠ چې اوس مهال په اروپا کې د ناروې په هېواد کې مېشت دی٠ اټک يوسفری د خپلو ځينو فرهنګيانو او فرهنګپالو ملګرو په مرسته او ملتيا د (ادبي ناستې) په نوم د يوه افغان فرهنګي بهير بنسټ کېښود چې هره مياشت په پرلپسې ډول ادبي غونډې کوي، پټه دې نوي چې اټک د خپلو يو شمېر فرهنګپالو انډيوالانو په ملتيا د (افغان غږ ) په نوم يوه راډيو هم فعاله کړې چې د ايف ايم په څپو کې په پښتو ژبه خپرونې کوي او د انټرنېټ پر مټ يې تر هر چا غږ ور رسولی دی ٠ 
==د اټک يوسفزي ادبي پنځونې او راټولونې==
# رڼې اوښکې (شعرونه -١٣٧٩ چاپکال)
# د ازمېښت ډولۍ (د کيسو ټولګه -١٣٧٨)
# د ځنګل ځناور(١٣٨١)
# ارګ يا مرګ -٢٠٠٢ع
# پښتانه مباح الدم دي (تاليف ٢٠٠٤ع)
# زما زړه تاسره دی (د ولسي شاعر سيد مراد د شعرونو غورچاڼ ، سريزه او اهتمام -٢٠٠٤ع )
# له مانه مه بېلېږه (د اغلې حسينه ګل د شاعرۍ غورچاڼ او اهتمام -٢٠٠٩ع)
# د جنت دېوالونه (طنزي ټولګه)
# زما زړه (شعري ټولګه )
# د بودا سلګۍ (د امارت يادښتونه -ناچاپ)
# نيمه نړۍ يوه هېواد کې ( ورځنۍ شننې -ناچاپ)
# يو کلی او څو څلي (د ارواښاد مراد علي صاحبزاده ، استاد خادم او موسی شفيق اند او ژوند - ناچاپ )
# بنډارونه ( ادبي بحثونه - ناچاپ )
# سيند په منګوټي کې ( د استاد صميم ادبي ليکونه - ناچاپ )
# ټوکو کې رښتيا ( د سياسي او ادبي ټوکو ګډ جونګ - ناچاپ )
==اخځونه==
# http://www.bbc.co.uk/pashto/news/story/2009/09/090928_studio7_ajmalattakyousafzai.shtml
