'''يلېنا سېرووا'''  (انګلیسي: Yelena Serova) یوه روسۍ ستورمزلې ده چې د ۱۹۷۶ د اپرېل پر ۲۲مه د روسیې د اوسورییسک (Ussuriysk) ښار په یوه کلي کې زېږېدلې ده. یلېنا په ۲۰۰۶ کې د ستورمزلې په توګه وټاکل شوه او په ۲۰۱۱ کې [[۴۱م لېږد]] (Expedition 41) ته نومانده شوه. یلېنا سېرووا لومړنۍ روسۍ ستورمزلې ده چې د ۲۰۱۴ د سپټمبر پر ۲۶مه یې له [[نړېوال تشيال تمځای|نړیوال تشیال تمځای]] (International Space Station, ISS) څخه لیدنه وکړه او د ۲۰۱۵ د مارچ پر ۱۱مه بېرته ځمکې ته را ستنه شوه. 

==شخصي ژوند==
یلېنا د [[اوسورییسک]] ښار د [[وزدوژنکا]] (Vozdvizhenka) په نامه کلي کې زېږېدلې ده او تر ۱۹۸۸ پورې په همدې کلي کې وه. د هغې پلار، چې له پوځ سره یې کار کاوه، المان ته تبدیل شو او یلېنا هم ور سره ولاړه. څه موده وروسته، یلېنا بېرته مسکو ته راغله او په [[مسکو هوايي‌چلند انسټیټیوټ]] (Moscow Aviation Institute) کې یې له خپل راتلونکي خاوند مارک سره وپېژندل.

یلېنا د روسي ستورمزلي مارک سېرو (Mark Serov) مېرمن ده او یوه لور لري. مارک په ۲۰۰۳ کې د RKKE-13 ماموریت لپاره ټاکل شوی وو خو تر الوتنې مخکې کورناستی (تقاعد) شو. یلېنا یوه له هغو پنځو ستورمزلو څخه وه چې په سوچي (Sochi) کې یې د ۲۰۱۴ کال د اولمپیک د ژمنیو لوبو د پرانیستنې پر مهال د روسیې بیرغ اوچت کړی وو.

==زده‌کړې==
د ۲۰۰۱ په مارچ کې، یلېنا د مسکو هوايي‌چلند انسټیټیوټ (Moscow Aviation Institute) له هواتشیال (aerospace) پوهنځي څخه د انجنیرۍ په برخه کې؛ او په ۲۰۰۳ کې له Moscow State Academy of Instrument Engineering and Information څخه د ستورمزلې په توګه خپلې زده‌کړې بشپړې کړې دي.

==کاري تجربه==
مخکې له دې چې د ستورمزلې پر دندې وګمارل شي، یلېنا په میشن کنټرول سنټر (Mission Control Center) او ار‌ایس‌سي انرګیا (RSC Energia) کې د دوهمې ټولۍ د انجینرې په توګه کار کاوه.

==د ستورمزلې دنده==
د ۲۰۰۶ په اکټوبر کې، یلېنا ۳۰ کلنه وه چې په ار‌کې‌کې‌اي-۱۴ (RKKE-14) ډلې کې د ازمېښتي ستورمزلې په توګه وټاکل شوه. هغې خپل روزنیز پروګرام په سټار سیټي (Star City) کې بشپړ کړ او په لومړیو کې یې د الوتنې چلوونکې (flight engineer) دنده ترسره کوله.

یلېنا څلورمه روسۍ ښځينه ستورمزلې ده چې تشیال ته تللې ده. له هغې څخه مخکې، درې روسۍ ستورمزلې لکه [[والنتینا تیریشکوفا]] (Valentina Tereshkova) په ۱۹۶۳ کې، [[سوېتلانا ساویتسکایا]] (Svetlana Savitskaya) په ۱۹۸۲ او ۱۹۸۴ کې او [[یلېنا کونداکوفا]] (Yelena Kondakova) په ۱۹۹۴ او ۱۹۹۷ کلونو کې د پخواني شوروي او روسیې له خوا تشیال ته تللي دي.

==۴۲/۴۱م لېږد (Expedition 41/42)==
د ۲۰۱۱ په وروستیو کې، د روسي فضايي ادارې (Russian Space Agency) مشر ولادیمیر پوپوفکین اعلان وکړ چې یلېنا سېرووا به نړیوال تشیال تمځای (International Space Station, ISS) ته ولاړه شي او هلته به د شپږو میاشتو په تېرولو سره بېلابېل بیوفزیکي (biophysics) او طبي ازموینې ترسره کړي. د ۲۰۱۴ د سپټمبر پر ۲۵مه، یلېنا په سویوز ټي‌ایم‌اې-۱۴ایم (Soyuz TMA-14M) تشیال‌بېړۍ کې د ۴۲/۴۱م لېږد (Expedition 41/42) لپاره د الوتنې چلوونکې (flight engineer) په توګه تشیال ته ولاړه.

د دې الوتنې قومندان [[الکساندر ساموکوتیایوف]] (Aleksandr Samokutyayev)، یلېنا سېرووا او د ناسا ستورمزلی [[بېري ویلمور]] (Barry Willmore) د [[بایکانور الوتځای]] (Baikonur Cosmodrome) له ۱/۵ سایټ څخه پر ۸:۲۵ (ن.هـ.م.) بجو والوتل. نهه (۹) دقیقې وروسته، سویوز ټي‌ایم‌اې-۱۴ایم (Soyuz TMA-14M) تشیال‌بېړۍ د ځمکې چورلېځ (مدار) ته د ننوتلو په نیت د توغندي له درېیم پړاو څخه بېله شوه.

څو شېبې وروسته، تشیال‌بېړۍ د کورس (KURS) نامه خپل د بېړۍ‌چلونې انتنونه (navigation antennas) پرانیستل. خو د ځینو تخنيکي ستونزو له امله، د تشیال‌بېړۍ له دوو لمریزو هیندارو څخه یوازې یوه یې په بریالیتوب سره پرانیستل شوه. له دې ستونزې سره سره، تشیال‌بېړۍ بیا هم د ځمکې شاوخوا تر څلور واره څرخېدا (شپږ ساعتونو) وروسته د ۲۰۱۴ د سپټمبر پر ۲۶مه پر ۱:۱۲ (ن.هـ.م.) بجو له نړیوال تشیال تمځای سره ونښتل. د ځینو اړینو بیاکتنو (checks) وروسته، د پویسک رغبېلګې (Poisk Module) ور پر ۵:۶ (ن.هـ.م.) بجو پرانیستل شو او درې سره ستورمزلي نړیوال تشیال تمځای ته ننوتل. د ۲۰۱۵ د مارچ پر ۱۱مه، درې سره ستورمزلي کابو ۱۶۷ ورځې وروسته بېرته ځمکې ته په بریالیتوب سره را ستانه شول.

==تړلې لیکنې==
[[ناسا]]
[[ستورمزلی]]
[[تشیال]]
[[وېشنيزه:ستورمزلې]]
[[وېشنيزه:ستورمزلې]]
[[وېشنيزه:ستورمزلې]]
