علامه حبيب الله کندهاری (حبو اخندزاده) د [[ملا فيض الله]] زوی دئ چي په معقولو او منقولو علومو کي د تبحر درجې ته رسېدلی وو. دعلم او فضليت انګازې تر هيواد دباندي ملکونو ([[ايران]]، [[هند]] او حجاز) ته رسېدلي وې او په بهر کي ئې د پوهانو له خوا د (محقق کندهاري)، (فاضل کندهاري) لقبونه ګټلي وه، د خپل هيواد په علمي حلقو کي په (حبو اخندزاده) باندي مشهور وو.

علامه حبيب الله کندهاری د (۱۲۱۳ هـ.ق.=۱۷۹۸ ع.) کال د کندهار ښار باميزو په کوڅه کي پيدا سو. لومړنۍ زده کړي ئې د خپل فاضل پلار تر لارښووني لاندي د کورنۍ له غړو څخه وکړې. په ځواني کي ئې د خپل عصر مروج علوم (صرف، نحوه، بلاغت، تفسير، حديث، فقه، اخلاقيات) ولوستل، پر دې سربېره ئې په رياضي او نجوم کي هم ژوري مطالعې وکړې. د علامه حبيب الله کندهاري په استادانو کي د دوو تنو نومونه ياد سوي دي، يو د احمدشاهي کندهار قاضي القضات ملا احمد الکوزی او بل ملا فرح الدين اخند ئې پر استادۍ سربېره، روحاني مرشد هم وو.

علامه حبيب الله په [[عربي ژبه|عربي]]، [[پاړسي ژبه|فارسي]] او [[پښتو]] کي زيات کتابونه تاليف کړي دي چي شمېر ئې تر ديرشو اوړي. په همدغه درو ژبو کي ئې شعر هم وايه.

علامه حبو اخندازاده د [[حج]] فريضه ادا کړې وه. تر وفات وروسته ئې پر مېنه درې زامن پاته سول.

د کندهار ښار د ډنډ چوک په ختيځ کي د کندهار [[هرات]] پر لويه لار پروت منځنی ښوونځی د فاضل کندهاري په نامه نومول سوی وو.<ref>{{Cite book|last=هوتک|first=محمد معصوم|author-link=|year=۲۰۱۹|title=درنه کورنۍ}}</ref>
