د ثور تر خونړۍ او بدمرغې کودتا وروسته  چې کله پر افغانستان بدمرغيو  خپله توره لمن وغوړوله، نو ډېرى افغانان له خپلو کورنيو سره ګاونډيو  او نورو ليرې پرتو هېوادونو ته په هجرت کولو اړ وتل، خو ډېرى افغانانو د نورو هېوادونو په پرتله نږدې ګاونډي هېواد (پاکستان) ته مخه کړه او دلته مېشت شول.

د پردي هېواد ترخو شپو او د هېواد غم ډېرى افغانان وځورول، نو همدا لامل و چې له ډېرو افغانانو، په ځانګړې توګه ځوانانو نه، زده کړې يا خو نيمګړې پاتې شوې او يا يې ورسره بيخي خداى په اماني وکړه، خو ځينې ځوانان داسې هم ول، چې د هجرت سړې تودې يې وزغملې ، هر ډول ناخوالې يې پر ځان تيرې کړې، خو زده کړې ته يې دوام ورکړ.
په همداسې ځوانانو کې يو هم مجيب الرحمن انګار دى. 

مجيب الرحمن انګار پر ١٩٧٧م کال دکابل ولايت دمیربچه کوټ ولسوالۍ په زمه نومي کلي کې زېږېدلى.  لومړنۍ زده کړې یې د پېښور او صوابۍ په بېلابېلو ښوونځيو کې  ترسره کړې، د لېسانس (B.A) سند يې په پېښور کې ترلاسه کړى اواوس له يوه نړېوال پوهنتون څخه په پښتو ژبه او ادبياتو کې  ماسټري کوي.

مجيب الرحمن انګار  له کوچنيوالي له زده کړې سره ډېره مينه لرله، همدا لامل و چې کله يې دولسم ټولګى پاى ته ورساوه، نو له ژورناليستيکو کارونو سره يې مينه هم پيدا شوه. 

ډېر ژر د هغه په زړه کې د يوه مسلکي او باخبره ژورنالېست د جوړېدو مينه پيدا شوه، ترڅو د خپلو ژورنالېستيکو کارونو او ادبي هلو ځلو له لارې د يوې سالمې او مهذبې ټولنې په جوړولو کې رغنده رول ولوبوي.

د نوموړي دغه خوب هغه مهال د عمل جامه واغوسته، چې کله  د لومړي ځل لپاره د نړېوال جال (انټرنېټ) پرمخ لومړنۍ پښتو وييباڼه www.tolafghan.com جوړه شوه. د نوموړې ويبپاڼې له جوړېدو سره سم، مجيب انګار د ويبپاڼې د افغانستان او پاکستان لپاره د خبريال په توګه کار پيل کړ.

نوموړي به  ټول افغان ته د سيمې، په ځانګړې توګه د افغانستان پر سياسي، کلتوري، ادبي او نورو پرمختيايي چارو په زړه پورې رپورټونه چمتو کول. 

تر لږې مودې تېرېدو وروسته نوموړى د ويبپاڼې د مشر ايډيټر په توګه وګومارل شو، چې د ډېرو ليکوالو ليکنې او د نورو همکارانو رپورټونه به يې ايډيټ کول او بيا به يې پر ويبپاڼې خپرول. همداراز يې د ډېرو نويو او اماتورو رپورټرانو  د لارښوونې او روزنې دنده هم پر غاړه لرله، چې په دې لار کې يې خدمتونه له چا پټ نه دي.

که څه هم انټرنېټ په ډېره چټکۍ پر ټولې نړۍ خپور شو او په نږدې راتلونکي کلونو کې به له ټولو تر ټولو پرمختللې معلوماتي سرچينه شي، خو له بده مرغه  زموږ د هېواد، په ځانګړې توګه د لر و بر پښتني سيمې، له دې سهولت څخه لا برخمنې نه دي او په دغو سيمو کې راډيو لا هم يوه قوي معلوماتي سرچينه ده او د پښتونخوا، بلوچستان ،قبائلي سیمو او دافغانستان په ليرې پرتو سيمو کې ډېر اورېدونکي لري.
د همدې لامل په درک کولو مجيب انګار پر ٢٠٠٥م کال له پولې پورې راډيويي پروژې سره د خبريال په توګه په ژورنالېستيکو کارونو پيل وکړ او سربېره پر دې په مذهبي، کلتوري، ټولنيزو او سياسي چارو یې هم پرواګرامونه چمتو کړل.
نوموړي د پاک_افغان د امن جرګې په اړه د خبرونو او راپورونو په پوښښ کې کارنده ونډه اخيستې. کله چې پېکټ راډيو خپل ويب سايټ پرانسست، نو انګار يې د پښتو ويبپاڼې په چلولو کې د اوږدې تجربې لرلو له لامله د ويبپاڼې د سمبالوونکي په توګه وګوماره.  
نوموړي د پېکټ ويبپاڼې پر سمبالولو سربېره  د مياشتنۍ (افاق) مجلې مسؤل مدير هم پاتې شوى. افاق مجله، چې ښايي په پښتو کې لومړنۍ مجله وي، چې  هر ډول سياسي، کولتوري او ادبي ليکنې يې خپرولې او د خپل کار په ترسره کولو کې يې له يوې ډډې  هم ويره نه احساسوله. 
نوموړى پر افاق مجلې سربېره له مياشتنۍ الفت، کاوون، سپرغۍ او نورو پښتو مجلو سره د همکار په توګه پاتې شوى او ډېرې ليکنې يې د هېواد او له هېواده بهر په نوموتو مجلو او ورځپاڼو کې خپرې شوي دي.

همداراز  مجيب انګار د څه مودې لپاره په پېښور کې پژواک خبري اژانس  د خبريال دنده هم ترسره کړې ده. 
مجيب الرحمن انګار د ٢٠١٠م کال  له مۍ میاشتې راهيسې په پېښور کې  د ازادۍ راډيو خبريال په توګه دنده ترسره کوي. نوموړى د پېښور او قبايلي سيمو په ترينګلو او ستونزمنو حالاتو کې خپله دنده په ډېره مېړانه او صداقت ترسره کوي او د هېڅ ويرې ترهې احساس نه کوي. 
نوموړى پر محنت، سپېڅلتيا او پر خپل وخت د کارونو پر سرته رسولو  باور لري او وايي، چې هر څوک دا ياد شوي کارونه وکړي، نو هېڅکله به له ستونزو سره مخ نشي.  نوموړى د سيمې او نړۍ پر حالاتو ژور نظر ساتي، ځکه خو تل وايي چې: "د يوه ژورنالېست لپاره تر ټولو اړينه خبره دا ده، چې بايد د سيمې او د نړۍ پر حالاتو ځان خبر وساتي او د روانو چارو او پېښو په اړه ښه تحليل وکړاى شي."
انګار تل له خپلو همکارانو، مشرانو او کشرانو څخه د زده کړې په تکل کې وي، خپله سوه ډېر ژر مني او د بخښنې په غوښتلو هېڅکله زړه نازړه کېږي نه.

د مجيب الرحمن د اوږد عمر او سوکاله سباوون په هيله.
