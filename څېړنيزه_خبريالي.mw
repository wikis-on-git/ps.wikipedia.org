{{صاف}}

خبریال ولې څېړنې ته اړ دی؟ ''' 

یو خوا  د خبریالانو لپاره ډېره اړینه ده چې خبر یې پر  رښتینولۍ ټیکاو ولري، بلخوا دا ډېره ستونزمنه ده چې یو خبریال دسل په سلو کې د یوې پېښې په باره کې رښتیني مالومات لاسته راوړي . ډېر به داسې کسان پیدا شي چې له خبریال سره یوې مرکې ته حاظر شي او یاهم د مالوماتو د ورکولو په برخه کې مرستندوی شي .  خو آیا دا کس به هم خبریال ته سل په سلو کې رښیتا ووایي؟  دا ښه شونې ده چې هر سړی به خبریال ته خپل اند په پوره رښتینولۍ سره څرګند کړي، د پېښې په باره کې به هغه مالومات ورکړي چې څه یې لیدلي وي، خو بیا هم پوښتنه دا ده : 
آیا دغه شخص په رښیتا سره د پېښې په باره کې هر اړخیز مالومات لري؟  په داسې اکر کې خبریال دې ته اړ دی چې د مالوماتو په باره کې څېړنه وکړي . ځکه چې نه یوازې سیاستوال، لوی لوی سوداګر او دولتي کارمن، بلکې د هر پېښې ښکېل غاړي دا هڅه کوي چې تل له خبري رسنیو څخه ناوړه ګټه واخلي .  

هېڅوک له خبریال څخه داتمه نه لري چې باید ټول خبرونه یې د سل په سلو کې پر رښتینولۍ ټیکاو ولري . ځکه لوستونکي پوهېږې چې رښتینولي ډېره نه پیداکېږي . خو د دې لپاره چې خبریال خپله څانګیزه یا مسلکي پازوالي سرته رسولې وي، او نه یوازې ټولنې ته، بلکې خپل مسلک ته هم په ناغېړۍ ګرم نه وي، نو باید تر خپل وس پورې د مالوماتو په باره کې څېړنه وکړي . موږ کولای شو چې څېړنه په لاندې ډول وسپړو : 

'''څېړنه''' 

څېړنه چې په ادبیاتو کې د ژورنالېزم یوه لویه برخه ګڼل کېږي، له آره د ژورنالیستي لیکنو په باره کې د پلټنو، پوښتنو او ځوابونو یو بهیر دی چې هېڅکله به هم پای ونه مومي . دا څېړنه ده چې د یوه خبر نویوالی او وړتیا څرګندولای شي . له دې کبله د خبرونو په امرنه، لیکنه ، خپراوي او سمون کې رغنده رول لوبوي . 
که پر لاندې پوښتنو غور وشي : 

•  ولي یو خبر باید لوستونکیو ته وړاندې شي؟
• ولې دا خبر د  ټولنې لپاره اړین دی؟
• ولې باید دغه لاسته راوړل شوي مالومات د [[خبر]]، [[راپور]]، [[راپورتاژ]]، مرکې یا هم  [[فیچر]] په توګه ولیکل شي؟

 د دغو پوښتنو راځوابولو ته خبریال اړ دی 
چې چې د لاسته راوړل شویو مالوماتو په باره کې څېړنه وکړي . 
او د همدې څېړنې له لارې ځان پوه کړي چې مالومات لوستونکیو ته په کومه بڼه د ښه ترا لوست او پوهاي جوګه کېدای شي .
څېړنه د خبریال لپاره هغه ننګونه ده چې هره شېبه به خبریال ورسره لاس اوګرېوان وي . هغه خبریال چې د یوې پېښې په باره کې د مالوماتو په راټولونه کې ناغېړي کوي، یا هم ګرد سره څېړنه نه کوي، نو د ژورنالېزم یو اساسې بنسټ له پامه غورځوي . او همدا لمړی ګام دی چې خبریال یې د ناکامۍ پر لورې اخلي .  

که خبریال په بې پرې توګه، پوره پاملرنه او له  مسلکي ځانګړتیاوو څخه کار واخلي، هم به څېړنه اسانه وي او  هم به د خبر پر ارښت ډېر ژر او سم پوه شي .  مانا دا چې دا به ډېره ګرانه نه وي که خبریال د کوم سیاستوال په خبرو ځان کوڼ واچوي . ځکه چې دغه سیاستوال به په تېر وخت کې هم داسې خبرې کړې وې . ډېره به ګرانه نه وي که خبریال د یوه خبر په باره کې لمړی سوچ وکړي چې ولې دغه خبرځای، یا شخص داسې مالومات ورکړل . همداراز خبریال کولای شې چې لمړی خپل ځان وپوښتي چې ولې د دې مالوماتو په باره کې څېړنه وکړم او ولې یې د خبر په توګه خپاره کړم . 
 که مالومات څه ناڅه د څېړنې وړ وي، خبریال باید لمړی سوچ وکړي 
چې لمړی له چا څخه په دې باره کې نور مالومات وغواړي، 
چېرته او له چا سره مرکه وکړي او  آیا د مرکې لپاره دغه کس مناسب شخص دی که نه . 
تر دې اړینه دا ده چې خبریال په پېښو کې ښکېل غاړې دواړه وپوښتي او  د دواړو غاړو پیغام ته غوږ ونیسي . 

د خبریال لپاره خبرځای یا  د خبر سرچینه ډېره اړینه ده چې باید وپېژندل شي . له همدې امله باید له هر خبر سره د خبرځای نوم هم ولیکل شي .  او هغه خبرونه چې خبرځای یې مالوم نه وي، ښه به دا وي چې خبریال یې له خپراوي ګرد سره تېر شي . او که د څېړنې ارزښت یې درلود، نو باید لمړی یې په باره کې څېړنه وکړي .
هر خبر چې د دولتي سرچینو لخوا خبریال ته ورکول کېږي، خبریال کولای شي چې بې له څېړنې  یې خپور کړي . هر ګوره، لمړی باید خبریال په دې اند وي چې دغه خبر ټولنې ته د لېوالتیا او ارزښت وړ دي . که چېرې د خبر ارزښت په لمړي لید ډېر خو له آره دروغ هم وي، نو خبریال په داسې اکر د خبر پازوالي پر غاړه نه لري . ځکه چې خبریال ته مالومات د دولتي ادارو له خوا ورکړل شوي دي . همدرانګه خبریال کولای شي چې د خبري آژانسونو خبر هم د خبرځای له څېړنې پرته خپور کړي، ځکه چې د خبرځای پازوالي د خبري آژانس پر غاړه ده . 

 سربېره پر دې ډیر خبریالان په دې اند دي چې خبري آژانسونه هم پوره د باور وړ نه دي .
 د دې لپاره چې خبري رسنۍ خپل باور له لاسه ورکړی نه وي، نو ښه به دا وي چې خبریال د
 دویم خبري آژانس خبر ته تم شي . که چېرې یوې خبري رسنۍ یو خبر خپور کړی وي، هر ګوره
 داسې خبر چې د خورا ډېر اهمیت وړ وي، او خبریال په دې اند وي چې کېدای شي 
دا خبر رښتیا نه وي، 
نو ښه به دا وي چې خبر رښتیا ونه ګڼل شي او خبریال لږ تم شي چې خبره نوره هم سپینه شي . 

هر څومره چې یو خبر تود، همدوره یې مانا او اغېزه ډېره وي .  نو ځکه باید هغه خبرونه چې د کوم کس په باره کې  وي، په بې پروایۍ سره خپاره نه شي .  دلته د شخصي ګټو او عزت خبره ده .  خبریال په ټولیزه توګه د لوستونکیو د یوه شي پوروړی دی او هغه د خبریال مسلکي وړتیا ده . په دې مانا چې هر خبریال باید هڅه وکړي چې خبر په مسلکي توګه وڅېړي، وامري، ولیکي او بیا یې لوستونکیو ته یې وړاندې کړي .

'''څېړندود''' 

که څه هم چې هر خبریال خپل څېړندود لري، خو بیا هم اړینه ده چې په ټولیز ډول پر څېړندود خبرې وشي . 
د هرې څېړنې په پیل کې باید خبریال د خبرځای یا سرچینې په باره کې او همدارنګه د خبر د لامل په باره کې سوچ وکړي . په دې مانا چې خبریال باید له ځانه وپوښتې چې ولې داسې خبر ورته ورکړل شو . 

د هرې څېړنې موخه چې د رښتینولۍ د پیداکولو او د پېښو په باره کې وي د "څه شی، څوک، چا، چېرې، څه وخت، ولې، څنګه او خبرځای" پر پوښتنو راڅرخي .  دغه پوښتنې سړی کولای شې چې د پېښې له ښکېل او مسلکي کسانو، پوهانو، بې پرې عالمانو، او پر پېښو پورې اړوند ادارو څخه لاسته راوړي . هر اداره د رسنیو د قانون له مخې باید خبریال ته مالومات ورکړي . د نورو مالوماتو لپاره خبریال کولای شي په کتابخونو، اېنټرنېټ او له شخصي ملګرو څخه مرسته وغواړي . 

پر دې سربېره هر [[خبریال]] باید له ځان سره د هغو پوښتنو یو نوملړ هم جوړ کړي چې د پېښې په باره کې د کېدون ته بریده نور مالومات راټولولای شي . خبریال کولای شي چې لمړی د پېښې د باندیونیو اړخونو په باره کې مالومات راټول کړي . له باندینیو اړخونو څخه مطلب هغه د پېښې څرګندې پایلې دي، لکه د یوې بمي چاودنې  په پایله کې د مړو او زخمیانو شمیر .  همداراز خبریال کولای شي چې د پېښې شالید، عاملینو او د هغوی د موخو په باره کې څېړنه وکړي . خبریال کولای  شي د پېښې په باره کې له ساتندیو او څارندویو سره خبري وکړي او له هغوی څخه د نورو خو همدا ډول پېښو په اړه مالومات واخلي . په داسې اکر کې خبریال باید د دوی نومونه، د مرکي نېټه او ځای له ځان سره یادښت کړي . هغه لاسوندونه چې خبریال یې له دوی یا نورو دولتي او ملکي ادارو څخه لاسته راوړي، باید له ځان سره وساتي .  داشونې ده چې د یوه خبر له خپراوي وروسته دولتي   کارمن، ساتندویان او څارندویان په خپله خبر پښېمانه شي، خبریال ونیسي  او پر دروغو یې تورن کړي . په داسې اکر کې به همدغه لاسوندونه وي چې د خبریال د خلاصون سبب  به ګرځېدلای شي . د یادونې وړه ده چې که چېرې د پېښې په باره کې په راتلونکې کې د نورو مالوماتو وړاندې کولو ته اړتیا پېښه شي، خبریال کولای شي چې له لاسته راغلو لاسوندونو څخه نوره ګټه هم واخلي . 

هغه پېښې چې دوه غاړې پکې ښکېل وي، لکه د وردګو د بهسودو په پېښه کې چې د کوچیانو وروڼو او هزاره ګانو تر منځ وشوه . یا هم اوسنی د تخار ناورین چې د سلو په شااوخوا کې پښتنې کورنۍ کلابند شوې دي . په داسې پېښو کې خبریال اړ دی چې له دواړو خواوو سره خبري وکړي . د دواړو غاړو غوښتنې، دک و دلیل او نظرونه واوري . خبریال کولای شي چې د دواړو خواوو د رسمي او غیر رسمي لاسوندونو کاپي واخلې او له ځان سره یې وساتي . همداراز خبریال ته ښایي چې د دواړو غاړو د مشرانو سره خبرې وکړي او هغوی ثبت  کړي .  د دې تر څنګ، خبریال ته ښایي چې چې د پېښو له لیدونکیو(شاهدانو) سره هم خبري وکړي، د هغوی نومونه، د مرکې نېټه، د ښار یا کلي نوم له ځان سره ولیکي . د اړتیا په اکر کې خبریال کولای شي چې له دغو کسانو سره په وار وار خبري وکړي چې د ستونزې په باره کې لا ښه ترا مالومات تر لاسه کړي . 


'''انګازه''' 

د څېړنې په وخت کې کېدای شې چې یو خبریال له انګازو سره مخ شي .  یوخوا خبریال په بیړه کې وي چې ژر خبر ورکړي، بلخوا مالومات کره نه وي . د خبریال لپاره په داسې اکر کې لازمه ده چې دغه ډول انګازې ګرد سره په خپل خبر کې ونه لیکي . انګازه کولای شي په لنډ وخت کې د یوه شخص شخصیت، پانګې ابرو او عزت ته زیان  ورسوي . 

خبریال باید لمړی د دغې انګازې ارزښت او لوستونکیو ته د لېوالتیا پر لامل سوچ وکړي . که چېرې ټولنې ته د دغه انګازې اړتیا او لېوالتیا د خبر د ارزښت پر بنسټ لږ وي، او یا دا انګازه په خپله د دې ارزښت ونه لري چې خبریال د هغې په باره کې پلټنې وکړي، نو ښایي چې ګرد سره ترې تېر شي .  
که چېرې د ټولنې اړتیا او لېوالتیا له انګازې سره ډېره ښکارېده، نو بیا خبریال ته لازمه ده چې ټول خبرځایونه  وسپړي او د دغې انګازې په باره کې څېړنې وکړي . د څېړنې په بهیر کې  یوازې د یوه ساتندوی یا څارندوی، یوه دولتي کارمن، یو بل خبریال یا هم د خبریال د کوم ملګري خبر بس نه ده . خبریال باید د داسې انګازې په باره کې چې ټولنې ته د ارزښت وړ وي، ډېر لاسوندونه پیدا کړي . که چېرې د انګازې له مخې په پېښه کې د ښکېل کسانو څه پته ولګېده، خبریال کولای شي له هغوی سره خبري وکړي . دا څرګنده ده چې هېڅ څوک به ځان په خپله رسوا نه کړي، خو خبریال کولای شي چې د پېښې ښکېل کسانو ته وخت ورکړي . له هغوی سره په ملګریتوب خبرې اترې وکړي، له هغوی سره هغه وخت خبرې وکړي چې د دوی خوښه وي . خبریال باید پوه شې چې دی نه څارنوال دی نه څارندوی . خبریال باید پوه شي چې د ده دنده د تورن شخص نیول نه دي . د خبریال دنده یوازې او یوازې د پېښو ثبتول، د ښکېل کسانو د شتون او د هغو تورونو ‌ثبتول دي چې ښکېل کسانو ته مخامخ کېږي . 
د بېلګې په توګه، که لوې څارنوال یو څوک تورن ګڼي، نو باید له وینا سره یې د څارنوال نوم ولیکل شي . د خبریال لپاره دا اړینه ده چې په داسې پېښو کې د لوی څارنوالي تور له خپلې خولې په خپلو ویو کې ونه لیکي، بلکې د څارنوال له خولې یې ولیکي .  په هر خبر کې چې پر انګازه ټیکاو ولري، خبریال باید د انګازې ویی ورسره جوخت ولیکي . هغه انګازې چې د یوه کس په ډېر شخصي ژوند پورې اړه ولري، د مثال په توګه لکه ناروغي، خبریال ته ښایې چې داسې خبر هېڅ وخت هم خپور نه کړي . 



محمد کریم نور  


.
