'''پوهنيار محمد شاکر فاروقي''' د ارواښاد مولوي عبدالمالک زوى په ١٣٥٩ ل کال د [[ننګرهار ولايت]]، په سرخرود ولسوالۍ ککړک کلي کې زېږېدلى دى. پر هیواد د وخت د شوروي اتحاد د يرغل له امله يې کورنۍ د پاکستان کرمه ايجنسي سيمې ته هجرت وکړ. 
==زده کړې==
زده کړې یې پر ١٣٦٦ل کال د کرمه ايجنسۍ د مهاجرو د کيمپ په (لومړني او متوسطه ښوونځي) کې پيل کړې. کله يې چې اتم ټولګى هم په دې ښوونځي کې بشپړ کړ، نو په ١٣٧٤ل کال کې يې ځان د صدې بازار (غرغښت عالي لیسې) ته بدل کړ. محمد شاکر فاروقي په ١٣٧٨ل کال کې له نوموړې لیسې فارغ او په کابل کې يې د کانکور په ازموينه کې ګډون وکړ. د ازموينې پايله يې د ننګرهار پوهنتون انجينرۍ پوهنځي ته برياليتوب و؛ خو د يو شمیر کورنيو ستونزو له امله ونه توانید چې پوهنتون پيل کړي. ځوان محمد شاکر همداسې وزګار هم پاتې نه شو او له خپل پلار ارواښاد مولوي عبدالمالک څخه يې ديني زده کړو ته پلتۍ ووهله او تر څنګ يې په غرغښت لیسه کې د رياضي، فزيک، هندسې او مثلثات د مضامينو د ښوونکې په توګه مقدسه دنده هم سرته رسوله.
کله چې ستونزو ځوان محترم پوهنیارمحمد شاکر فاروقي ساه اخيستو ته پرېښود؛ نو په ١٣٨٢ل کال يې يو ځل بيا د کانکور په ازموينه کې ګډون وکړ او دا ځل بيا هم د خپل خداى ورکړي استعداد له مخې د ننګرهار پوهنتون انجينرۍ پوهنځي ته بريالى شو. په ١٣٨٣ل کال يې په ډېره مينه خپلې لوړې زده کړې پيل کړې، د محصلۍ په دوران کې پوره درې نيم کاله د آزادو ټاکنو له لارې د ننګرهار پوهنتون د عمومي ناظم په توګه هم غوره شو چې د ناظميت په ټوله موده کې يې د محصلينو د ستونزو په حل او د هغوى د حقوقو د تامين لپاره هلې ځلې کړي دي. ښاغلى فاروقي په ١٣٨٨ ل کال د ننګرهار پوهنتون له انجينرۍ پوهنځي څخه په کادري نومرو فارغ شو.
==دندې==
فاروقي په ١٣٩٠ ل کال د يوې آزادې سيالۍ له لارې د ننګرهار پوهنتون د انجينرۍ پوهنځي علمي کادر ته د شموليت لپاره په ازموينه کې ګډون وکړ او په پايله کې يې د پوهنځي علمي کادر ته شامل شو. پوهنيار محمد شاکر فاروقي له تیرو څلورو کلونو راهيسې د پوهنتون د تدريس او علمي چارو تر څنګ د پوهنتون لپاره په بیلابیلو رغنيزو پروژو کې د ناظر او څارونکي په توګه خپله دنده په پوره ايماندارۍ تر سره کوي. ښه بیلګه يې د انجينرۍ پوهنځي د مخکې د ګلانو او چمنونو جوړول دي چې تر ډېره يې خپل شخصي امکانات په کې کارولي دي. د دې تر څنګ د ١٣٩٤ل کال د جوزا له مياشتې راپه دېخوا د ننګرهار پوهنتون د ليليو د عمومي مدير په توګه هم ګومارل شوى دى چې خپله پاکي او کاري وړتيا يې د ليليو د چارو په غوره مديريت کولو سره ښودلې ده چې غوره بیلګې يې د مرکزي ليليې لپاره تر اوولس کلونو ځنډ وروسته د محصلينو د خوراک لپاره د عمومي سالون فعالول، د لومړي ځل لپاره د څارويو حلاله د پوهنتون داخل ته راوړل او د ليليو پر ټولو قراردادونو باندې جدي نظارت کولو څخه عبارت دي.
==تړلې لیکنې==
[[ننګرهار پوهنتون]]
[[انجینیرۍ پوهنځی]]
[[ننګرهار ولایت]]
[[جلالکوټ]]

==سرچینې==

[[category:ننګرهار]]
[[category:ننګرهار پوهنتون استاذان]]
[[category:ننګرهار پوهنتون محصلین]]
[[category:ننګرهار زوکړي]]
[[category:ننګرهار پوهنتون]]
[[category:د ننګرهار انجینیران]]
[[category:انجینیران]]
