'''نصرالله زرمتی''' (۱۳۱۸ ل ل [[کال]]، [[افغانستان]] [[پکتيا ولايت]]) د [[پښتو ژبه|پښتو ژبې]] [[ليکوال]] او څېړونکی دی. 
==مخينه==
څېړنپوه نصرالله زرمتی د غلام حيدر زوی او د خدای نظر لمسی پر ۱۳۱۸ لېږديز لمريز کال د [[پکتيا ولايت]] د زرمت ولسوالۍ په دولت خان کلي کې زېږېدلی دی. پر ۱۳۳۱ ل ل کال د کوتيخېلو په لومړني ښوونځي کې شامل او پر ۱۳۳۶ ل ل کال ترې په لومړۍ درجه فارغ شوی دی. نوموړی پر ۱۳۳۷ ل ل کال په ابن سينا ښوونځي کې شامل او پر ۱۳۳۹ کال کې ترې فارغ شوی دی. نصرالله زرمتی پر ۱۳۴۰ ل ل کال د کابل په دارالمعلمين کې شامل شوی او پر ۱۳۴۲ ل ل کال له هغه څخه فارغ شوی دی. نوموړی پر ۱۳۴۳ ل ل کال په ابن سينا ښوونځي کې د ښوونکي په توگه په دنده گومارل شوی دی. پر ۱۳۴۷ ل ل کال هم د کابل په [[رحمان بابا]] لېسه کې د ښوونکي په توگه گومارل شوی دی. نصرالله زرمتی پر ۱۳۵۰ ل ل کال د [[کابل پوهنتون]] د ژبو او ادبياتو پوهنځي په [[تاريخ]] څانگه کې شامل او پر ۱۳۵۲ ل ل کال کې له نوموړي پوهنځي څخه فارغ شوی دی. هغه د تاريخ او فلسفې په څانگو کې له کابل پوهنتون څخه ماستري اخيستې دي.    

ښاغلی نصرالله زرمتی پر ۱۳۵۳ ل ل کال په [[پښتو ټولنه]] کې د علمي غړي په توگه گومارل شوی او پر ۱۳۵۶ ل ل کال يې هم د پښتو ټولنې د [[کتابتون]] د مدير په توگه دنده پيل کړې ده. پر ۱۳۵۸ ل ل کال د [[افغانستان]] د علومو اکاډمۍ د وټې (اقتصاد)، ارواپوهنې او فلسفې د انستيتوت د امر په توگه گومارل شوی دی. پر ۱۳۶۰ ل ل کال يې د علومو اکاډمۍ د کتابتون د ريس په توگه، پر ۱۳۶۲ ل ل کال د پښتو څېړنو د علمي مرکز د منشي په توگه، پر ۱۳۷۲ ل ل کال د پښتو څېړنو د مرکز د ريس په توگه گومارل شوی دی. نوموړي پر ۱۳۸۶-۱۳۹۰ ل ل کلونو د علومو اکاډمۍ د خپرونو د ريس په توگه دنده ترسره کړې ده. ښاغلی نصرالله زرمتی پر ۱۳۹۶ ل ل کال تقاعد شو. نوموړی اوس د کورناستۍ پر مهال هم خپلو ليکنو او څېړنو ته دوام ورکوي.   
==چاپ شوي نښيرونه== 
# [[ميرويس نيکه]]. 
# د هوتکو ملي نهضت د تاريخ په هېنداره کې. 
# وجيزې. 
# د پکتپا ايتنوگرافي. 
# [[امير عبدالرحمان خان]]. 
# د پير روښان مبارزې (د گستتنر چاپ).  

همدا راز يې ۳۶ عنوانه نور کتابونه هم چاپ ته چمتو دي. 

==سرچينې==
# د نصرالله زرمتي ژوندليک ښاغلي شاعر [[تاج محمد ياري حسير]] د ۱۳۹۸ ل کال په تله کې د پښتو برېښنايي پوهنغونډ کاروونکي ته سپارلی او دلته ترې کار اخيستل شوی دی. 

[[وېشنيزه:پښتانه ليکوال]] 
[[وېشنيزه:پښتانه]]
[[وېشنيزه:افغانان]]
