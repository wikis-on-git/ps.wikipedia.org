== '''لنډه پيژنده''' ==
شاه زمان پټان د ميرزمان زوی دی چې په  ۱۳۷۲ لمريز کال د ننګرهار ولايت د بهسودو ولسوالۍ د بلندغر د سيمې په قلعه حسين کې زېږېدلی دی.

لومړنۍ زده کړې يې په محمدي صاحبزاده عالي لېسه کې کړي دي چې په ۱۳۹۱ لمريز کال له يادې لېسې څخه په اعلی درجه فارغ شوی دی..

په ۱۳۹۱ لمريز کال يې لوړو زده کړو ته د لار موندنې په پار په کانکور ازموينه کې برخه واخيسته چې د کونړ ولايت د ښوونې او روزنې پوهنځي ته کامياب شو، خو د ځينې ستونزو له کبله يې ياد پوهنځی ونه لوسته

په ۱۳۹۲لمريز  په الفلاح د لوړو زده کړو موسسه چې هغه وخت لا پوهنتون نه شوی نه و، داخله وکړه او د حقوقو او سياسي علومو پوهنځی يې پيل کړ، نوموړي په خپل د فراغت سند په لمريز کال د ياد پوهنتون د حقوقو او سياسي علومو د پوهنځي د قضاء او څارنوالۍ له څانګې واخيست.

د پوهنتون د لوستلو پرمهال يې د ياد پوهنتون د حقوقو او سياسي علومو د پوهنځي د فرهنګي کمېټې د غړيتوب وياړ هم درلود او له دې سره په څنګ کې د الفلاح اخبار مسئول مدير هم و.

== اثار : ==
تراوسه لا کوم چاپ شوی کتاب نه لري

ناچاپ : 

خيبر او ياسمين ( ناول ) 

== د ليکنو بېلګې : ==

== داسې به يې تور کړم لکه زما برخليک : ==
هغه نن بيا هيڅ کار نه و، کړی، ډېر خپه او غمګين معلومېده، له ځان سره په سوچونو کې ډوب شو، خدای خبر چې څه څه سوچونه او خيالونه به يې په ذهن کې راغلې وي او څه څه پوښتنې او ګيلې به يې له خدايه په زړه کې کړې وي، خو د انسان په لاس کې هيڅ هم نه وي ، خدای د ژوند لپاره  يو عجيب او د انسان له عقله پورته قانون ايښی چې په ټولو برخو يې پوهېدل ناشوني بريښي، اوس نو تاسې د ده بد نصيبه ژوند ته وګورئ چې له زېږېدو سره سم د مور له شفقت او مهربانۍ محروم شو، څو مياشتې وروسته يې پلار د ده د روزنې او پالنې په بهانه بل واده وکړ، کوچني والی يې د ميرې مور د نادودو او نفرت په اور کې پيل کړ، هغه د چا خبره چې مور ميره شي، پلار پلندر شي، د ميرې مور په وړاندې يې کله هم پلار له ده څخه ننګه ونکړه او هر وخت به يې تراټه، کله چې د ښوونځي زده کوونکی شو، لا له دوهم ټولګي درېم ته نه و، اوښتی چې پلار يې هم په يوه ترافيکي پېښه کې خپل ژوند له لاسه ور کړ او  په نازکو او کمزورو اوږو د کورنۍ د ساتنې دروند پېټی ور کېښود، وخت او حالاتو يې د ده له لاسونو د ښوونځي کتابونه واخيستل او پرځای يې د بوټانو برس ور کړ، له مجبورې ورځې به يې سره له دې چې ډېر کوچنی و، خو بيا هم اړ و، چې خپلې کورنۍ ته يو څه روزي وګټي او خپل ژوند پرې پرمخ يوسي، تر يوې مودې خو ښه وو، له پلار ور پاتې لږ و ډېرې پيسې او د خپل خپلوانو مرستې يې د کورنۍ د چلولو ښه بسنه وکړه، خو پوره کال وروسته نور نو خپل خپلوان ترې لاس واخيست، ګوذاره يې ګرانه شوه، د کلي کور د هر چا پوروړی شو، په دوکانونو کې نور چا په پور سودا هم نه ورکوله او د ده له بدبختۍ به د اوړي چا څپلۍ هم نه رنګولې، ځکه نن سبا ټولې داسې څپلۍ او څپلکې دي چې رنګ ته اړتيا نه لري بس يو څه وخت يې په پښو کړه او نور يې ايسته واچوه، په کلي کې به چې هرې کوڅې او هر لوري ته ته، نو پوردارانو به ترې خپل پورونه غوښتل، مېره مور يې چې د پوردارانو له پورونو او د خلکو له پېغورونو نوره تنګه راغلې وه، يوه شپه يې ځان وژنه وکړه او د سر دا سيوری يې هم له سره کم شو، اوس، نو د روزۍ له ګټلو سربېره يو بل مسئوليت هم ور ترغاړې شو، چې هغه د خپلو دوه کوچنيو وروڼو د ساتنې او پالنې مسئوليت و، خو بيا يې هم خپل مسئوليت په ډېر ښه شکل پرمخ وړه او هيڅ کله يې ماتې نه منله، خو نن چې هغه تر غرمې هيڅ کار نه و، کړی او کوچني وروڼه يې چې له بېګاه راهيسې وږي وو، هره شېبه به يې له ده د څه خوراک غوښتنه کوله او ده به په دې او په هغه تېرويستل چې دا دی اوس کور ته ځو هلته به ډوډوۍ وخورو او کله به يې ويل چې يوه شېبه وروسته به تاسې ته دا او ....واخلم، خو له سهار راهيسې يې خپله يوه ژمنه هم پوره نه کړای شوه، له همدې کبله ډېر خپه او غمګين کله به يې د خپلو دواړو کوچنيانو وروڼو مړاوو څېرو ته وکتل چې د ولږې اثار پکې له ورايه ښکارېدل او کله به يې په لاره د تلونکو خلکو څپلو او بوټانو ته په ځير ځير وکتل، خو هيڅ يو هم نن د بوټونو د رنګولو يا جوړولو اړتيا نه ليدله، هغه وايي چې بدبختي دې راشي بيا نه شپه ګوري نه ورځ، نيمه ورځ يې د کار په تمه تېره کړه، خو هيڅ کار يې ونکړ، سوچونو پسې واخيست او لا په خيالونو کې غرق شو، په مخ يې له سترګو نرۍ نرۍ اوښکې راغلې، ژر يې په خپل خيرن لستوڼي پاکې کړې، زړه يې همداسې ډک ډک کېده، سر يې کښته واچاوه او ښه شېبه همداسې ټيټ سر ناست و، چې يو شخص راغی او خپل بوټونه يې ورته په مخ کې کېښودل او ورته يې وويل بچېم دا رنګ کړه، خو خيال دې وي چې ښه يې تور کړې، انور ورته په خپل له غريو نه ډک اواز ځواب ور کړ: غم مه کوه کاکا! داسې به يې تور کړم لکه زما برخليک!

== ټولنيز احساس ==
د نوي کال دوهمه ورځ وه، سهارني باران خپل زړه ښه يخ کړی وو، نور نو تم و، وريځو خپل ځای ورو ورو لمر ته پرېښوده، خو بيا هم ځای ځای خړې تورې ورېځې وې اسمان لا په پوره توګه شين نه، د مازيګر زېړ لمر خپل زرينې وړانګې لکه د سهار څرک په څېر ښوولې او د ورېځو له تورو تيارو سره لاس او ګرېوان و، ته به وايې د پټ پټوني لوبه کوي.

زه د تعمير له سره په ننداره ووم، نننۍ ورځ د ښاريانو ګڼه ګوڼه هم کمه وه، شايد چې ځينې ښاريان به کليوالي سيمو او نورو ځايونو ته په مېلو تللي او کاروباريانو بيا اکثره د نوي کال په مناسبت پيل کړې رخصتي لا پای ته نه و رسولې

د ورېدلي باران له کبله نن د ښار هوا پاکه ښکارېده، خو بيا د ښار په هره کوڅه کې ډنډ اوبه د دې ښار د يو بد کلتور او د ښاروالۍ د بې کفايتۍ يو ښه ثبوت و، ځای ځای په هره کوڅه او سړ ک اوبه ډنډ ولاړې وې چې د تېرېدونکو موټرو له ټايرونو سره به وړاندې وروسته تيت شوې او څو لحظې وروسته بېرته په هماغه پخواني حالت راټولې شوې، ما هم ننداره کوله شاوخوا مې کتل او د خپل دولت په کمزورۍ او د ملت په بې غورۍ مې افسوس راته له ځانه سره مې ويل چې دولت خو ځه ځينې ستونزې او مشکلات شايد ولري، خو ملت ولې په خپله خپل ځان له ستونزو سره مخ کوي، دومره خو د هر چا وس رسيږي چې دومره جګ بلند منزلونه جوړوي، نو تر مخ يې يو لښتۍ هم وباسي ايا شتمنه پوړۍ د خپل ملت لپاره دومره هم نشي کولای؟

لا په همدې خوبونو کې غرق ووم، چې ناڅاپه مې د يو سړک په منځ کې په يوه کراچي وان ولګېدې چې په خپلو لپو کې د سرک د منخ اوبه رااخلي او په خپله کراچۍ کې يې اچوي، يوه شېبه له ځان سره فکر واخيستم په زړه کې مې سل بلاګانې دده په نورو شتمنو پوړيو واچولې له ځانه سره مې وويل چې له هغوی خو دا هم ښه دی هم دومره وس يې چې رسيږي، خپل مسئوليت اداء کوي زړه مې غوښتل چې له هغه سره ملګرتيا وکړم او زه هم ورسره مرسته وکړم، ترڅو په ګډه د سړک منځ اوبه په يوه لښتي کې چپه کړو، خو دا ناشونې وه، ځکه زه له هغه ځايه ډېر لرې او په څوم منزل کې ووم چې يوازې په کښته کېدو مې لس دقيقې لګېدلې، لا هم په همدې يوه دوه کې ووم چې ورشم که ورنشم په دې حالت کې مې پام شو چې د سړک له غاړې يې يو څه راپورته کړ، څو ځله يې په لاس ګاډي کې وګرځاوه، فکر کوم لرګی يا کوم بل تېره څيز به و، بيا په سړک ور ټيټ شو څو لپې اوبه يې بيا لاس ګاډي ته ورواچولې بيا يې هم هماغه څيز راواخيست د لاس ګاډي دننه يې څو څو ځله خپل لاس وګرځاوه له هغې وروسته يې لاس ګاډۍ روان کړ، څو قدمه چې وړاندې ولاړ خپل لاس ګاډۍ يې څو څو ځله کله يو خوا او کله بله خوا کوږ راکوږ کړ او بار کړې اوبه يې بېرته شاوخوا دانه وانه وشيندلې او هغه جذبه، ولوله او عزت يې چې زما په زړه کې راويښ کړی وو، بېرته يې له خاورو سره خاورې کړ او په خپله مخ لاړ.

==    پښتونه تاته وايم ! ==
'''''پاڅه ! ويښ شه !'''''

'''''څو به د جهالت په دې تورتم کې ژوند تېروې ؟'''''

'''''ترڅو به د جهالت په خوب ويده يې ؟'''''

'''''او تر کومې به په دې ناپوهۍ وياړې؟'''''

'''''پښتونه پاڅه ! نړۍ په خوځښت کې ده ، هسې په قرار مه کېنه . د کيسو او نکلونو دوران پای ته رسيدلی دی ، اوس د عمل وخت رارسېدلی دی.پاڅه ! هڅه او زيار پيل کړه ، د نړۍ سره ګام پر ګام د برياليتوب منزلونه طی کړه.دا د قرارې ناستې وخت نه دی اوس د ساينس زمانه ده ، اوس د تورو د جنګونو دوران ډېر زوړ شوی نړۍ وال اوس په رسنيو خپله جګړه پرمخ بيايي  چې له بده بخته ته ترې ډېر لرې پاتې شوی يې .پاڅه ! ستا د نيکونو تاريخ له خلکو هېر شوی دی اوس په دې نـوي پېر کې د تاريخ يوه نوې پاڼه ورزياته کړه،د پرمختګ ، پوهې او ابادۍ پاڼه او په دې سره د خپلو نيکونو تاريخ يو ځل بيا روښانه کړه او د افغانيت د عزت او سر لوړۍ جنډه هسکه وساته ، ياده کړه هغه وخت چې خلکو به ستا له نيکونو څخه د خپلې خپلواکۍ لپاره د ملاتړ غوښتنه کوله ته اوس ولې دومره کمځواکی شوې چې خپله خپلواکي اوس د نورو په مټ ساتل غواړې ، پخوا به نړۍ تاته د پرتمين ، ښاغلي ، پياوړي ، توريالي ، وياړلي ، وفادار ، ميړني ، سپېڅلي او عزتمن قوم خطاب کاوه ، خو نن نړۍ تاته د يو جاهل ، ناپوه او له تمدنه د يو لري وګړي او وحشي قوم خطاب کوي . پاڅه ! ويښ شه او نړۍ والو ته دا وښيه چې ته اوس هم د نړۍ د سالارۍ وړتيا لرې او د تېر په څېر اوس هم په خپلو مټو د خپل قوم ، ملت او هېواد ساتنه کولی شې او خپل قوم د پرمختګ او بريا په لوري رهي کولی شې ، خو دا هر څه به هله ممکن وي چې ته يو څو خويونه په ځان کې ولرې او يو څه کړنلارې عملي کړې چې عبارت دي له :'''''

'''''۱ – پوهنه او زده کړه بايد په ټوله پښتني ټولنه کې دود کړل شي.'''''

'''''۲ – د بښنې ، عاطفې او ځان ځارونې روحيه پياوړې شي.'''''

'''''۳ – سوچ بايد ځاني نه بلکې ټولنيز وي.'''''

'''''۴ – خپلې ګټې د ملت له ګټو غوره ونه ګڼل شي .'''''

'''''۵ – هغه دودونه چې د پښتني ټولنې د وروسته پاتې والي سبب ګرځي بايد سم او په نوي بڼه وړاندې کړل شي ( لکه ښوونځيو ته د انجونو نه پرېښودل ).'''''

'''''۶ – خپله ژبه تر نورو ټولو ژبو سپېڅلې وګڼل شي او په ويلو او ليکلو يې هيڅ ډول د شرم احساس ونکړل شي.'''''

'''''۷ – د هرکار له پيل دمخه بايد ټولنيز او اسلامي ارزښتونه او ګټې په پام کې ونيول شي.'''''

'''''۸ – قومونه او خېلونه د لوړوالي ، کبر ، غرور او بهترۍ پاړکي نه بلکې د پېژندنې يو معيار وګڼل شي.'''''

'''''۹ -  د خپل قوم ، ژبې ، هېواد او ملت ته د خدمت پرمهال د هر ډول ستونزو په وړاندې کلکه مبارزه وکړل شي او په هيڅ حالت کې ناهيلې نشو.'''''

'''''۱۰ – عزت او سر لوړي په پيسه کې نه بلکې په انسانيت کې ولټول شي.'''''

==   پښتون پروت دی لا خوبونه د غفلت کړي ==
پښتون پروت دی لا خوبونه د غفلت کړي

خوار ناصح ګوره ويدو تـــه نصيحت کړي

چې قـــــدم  د ننــــــــګ په لار ناخلې ناپوهه

تورې خورې بـــــــــه د قوم سر راوچت کړي

ســـــــرې لمـبـــــې په ګوګـل کــې رابلـيـــږي

پښتون خپله د خپل ځان سره خيانت کړي

چې د لوی الله  رضا په کوم کار نــــــــه وي

په سم کار کې يې ورپېښ څه مصيبت کړي

که سر په بيه وي هم ترېنه ځار شــــــــــــــــــه

پټـــــــان ننګ په پښتنو په هر قيمت کړي

== لفظونه پښتــانـه دي او خيالــونه پښتانه ==


لفظونه پښتــانـه دي او خيالــونه پښتانه

په يو کــور کې اوسيـږي لکـه ورونه پښتانه

ډېر زيات ترې نه خوشحال يم زه يې يوازې پرېښی نه يم

همېش راسره مله وي ستـــا يادونــه پښتانه

په خپـلـــه مې خپه کړي بيا جرګې راوليږي

جـانــان راسـره پالــــي عـــادتونـه پښتانه

زما په انتظار به دې د سـر کمڅـۍ شي سپينې

ماتيږي نه ما کـړي دي لــوظــونــــه پښتانه

نور هر عادت يې ګل دی خو دا يو پکې سم نه دی

سکه د تره زامن وي شي تــربـــرونـه پښتانه

تر څو به لاس ګرېوان وي د يو بل سره پټانــه

پښتون دی پښتون وژني خوري قبرونه پښتانه

==  نن به زمونږ کلي ته سوله راځي ==


که څه هم ژوند تېريږي ،خو زړه مې نه صبريږي . 

ګيله من هم يم او ناهيلی هم ، خو

سترګې مې ستا د راتلو لارې څاري

د غمونو خېلخانه ده او زمونږ غريب خانه

ژوند مو د هدف لپاره دی ،خو 

هدف مو د احسان لپاره

لکه څنګه چې د انسان اړتياوې نه پوره کيږي

همداسې زمونږ جګړې هم نه ختميږي 

که څه هم سپينې کونترې مو له خاورې تاويږي ،خو 

پر سر مو نه راتېريږي او خپلې وزرې پر مونږ نه راخوروي

هر څه بدليږي ،خو 

زمونږ دښمنۍ پای ته نه رسيږي

سيندونه بهيږي 

واورې اوريږي ،خو 

د وينو سېلاوو نه بنديږي 

خو تاته وايم!

اخر تر کومې به مونږ داسې په تمه يو ستا؟

تر څو به تاته انتظار کوو مونږ؟

تر څو به ستا راتګ له خدايه غواړو ؟

زمونږ تن تن درته لاري څاري

هر يو ګهيځ په دغه هيله پاڅي

چې نن به زمونږ ترمنځ وروري ټينګيږي 

نن به نو مونږ له کلي جنګ شړو 

نن به زمونږ کلي ته سوله راځي.

==  مونږ پښتانه يو جنګ په بيه اخلو ==


زه ددې خاورې 

ددې کلي 

ددې چم نه 

ټوکيدلی زرغون شوی

قوم يم 

لکه ګلاب چې شي راپورته 

له څو تورو خاورو،خو

د ګلاب د ښايستو 

اټکل له خاورو نه شي

خپل هر عاشق او هر مين ته 

په خندا ولاړ وي 

هيڅ يو ورغلی بې نوا نه پريږدي

په هر ميلمه بلا خوشبو 

بلا وږمې لوروي

ددې ترڅنګ که يې وفا وګورې 

يوه شېبه له تورو خاورو لرې نه شي زغمی

شي پسې مړاوی 

پاڼې پاڼې شي او ورژيږي،خو

له دې مخکې د شکوونکي لاس کړي وينې وينې

زه هم په دغه تورو غرو کې پيدا

خو بلا هيلې اميدونه لرم 

نړۍ مې کور ده په کې سوله غواړم

ددې نړۍ هر يو وګړی دې سوکاله اوسي 

زه يې د ټولو خوشحالي غواړمه 

په ما داهسې ټاپه مه لګوۍ

د انسانيت په لمن داغ مه ږدۍ

په يو خبره يوه ژمنه همېشه  ولاړ

زه مې له خپلې ژمنې نه اوړمه 

د پښتون زوی يم 

تل په خپل ټاټوبي ننګه کوم

سر ترې ځاروم ،خو

که څوک زمونږ مينځ کې :

نفاق اچوي 

جنګ جوړوي 

زور چلوي 

شر جوړوي

مونږ پښتانه يو جنګ په بيه اخلو

[[دوتنه:شاه زمان پټان انځور|بټنوک]]
