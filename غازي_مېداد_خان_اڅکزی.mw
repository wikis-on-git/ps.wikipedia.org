غازي مېداد خان اڅکزی د بدين خان زوی، د گل محمد خان لمسی، د ترهټ خان کړوسی او مهک اڅکزي کوسی و. نوموړی د توبه اڅکزۍ په جلگه کښي ږېږېدلی دی. مېداد خان چي د اڅکزو د حمېدزو د پښې سره يې تړاو درلودی په ډېر کم عمر هرات ته ولاړی او هلته دافغانستان په پوځ کښي نوکري سو.<br> 
دهرات د ساگزي ټبر خان خپله لور ببو و مېداد خان ته ورکړه. د مېداد خان دوه زامن وه چي مشر يې سيدوخان او کشر يې مرزامحمد ايوب خان نومېدی. د غازي مېداد خان يوه لور هم وه چي محمدزۍ نومېده.<br>
نوموړی په ډېر کم سن د تورن تر عهدې ورسېدی. په1980 مېلادي کال نوموړي ته د غازي محمد ايوب خان لخوا دنده په لاس ورکړل سوه چي دخپلې قبېلې خلک چي زياتره د توبې د غرونو تر منځ آباد وه د انگرېزانو پرضد و جهاد ته راوبولي. نوموړي په توبه کښي د اڅکزۍ قبېلې ځوانان د ځان سره مله کړه او کندهار ته ولاړی. نوموړي د خپلو ملگرو سره په ډېره مړانه د ميوندپه جگړه کښي ونډه واخيسته . غازي مېداد خان د ميوندپه جگړه کښي سخت ژوبل سو خو بيا هم د جگړې تر پايه په مړانه وجنگېدی. د ميوندجگړې د نورو مجاهدو تر څنگ مېداد خان اڅکزي په خپله مړانه  ځان ،خپل ټبر او خپل ملت ته تلپاته وياړ ور په برخه کړی. <br>

دغازي مېداد خان د مرگ وروسته د غازي مېداد خان کورنۍ هرات پرېښوده او په کندهار کي آباده سوه. 
د غازي مېداد خان مشر زوی د ناروغۍ له وجې مړ سو او اولاد يې نه درلودی. د غازي مېداد خان کشر زوی مرزامحمد ايوب خان  و چي په پښتو او فارسي ژبه يې شعر ويلی. د مرزامحمد ايوب خان دوې قلمي شعري مجموعې پاتې دي چي پکښي فارسي او پښتو شعرونه دده په ښکلي ليک ليکل سوي دي. مرزا محمد ايوب خان د کندهار کښي د ماليې د وزارت چارواکی و او ورسته د گيزاب اولسوال وټاکل شو. مرزا محمدايوب خان دوې ماينې په روزگان کښي درلودې او يوه يې په کندهار کښي. <br>

د مېداد خان اڅکزي يوه لور وه چي محمدزۍ نومېده. محمدزۍ د کندهار لومړنۍ عالمه ښځه وه چي نورو ښځو ته يې د قرآن د تفسير د ښوونې تر څنگ ادبي ښوونې هم کولې او ډيري شاگردانې يې وروزلې. 
<br>
دغازي مېداد خان نيم لمسيان او کړوسيان اوس د افغانستان په روزگان او نيم لمسيان او کړوسيان يې د سويلي پښتونخوا په کوټه ښار کښي آباد دي.
