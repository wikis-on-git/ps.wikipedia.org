مېرمن زينبه د ملي پښتون قائد حاجي ميرويس خان لور ده، چې د دې مېرمني شرح حال هم په (پټه خزانه) كي ليكل سوى دى او له هغه ځايه يې عيناً را نقل كوو:

". . . بي بي زينبه د حاجي ميرخان  عليين مكان لور وه، چې له كوچنيوالي يې په حرم كښي د عصمت او عفت لوست وكا، پسله هغه چې قرآنكريم يې ولوست د احكام اسلامي او فقه كتابونه يې هم ولوستل، او د فارسي مشهور كتب يې ضبط كړل، استاد د علومو يې ملا نور محمد غلجى دى، چې ډېر عمر يې مخدراتو ته د حرم درس لوستلي دى.

هسي روايت كا: چې بي بي زينبه ډېره هوښياره او په مهماتو د امورو عالمه ښځه ده، او د پادشاه جمجاه شاه حسين په اموروكي تدبير كا او هركله په راى صايب مشكلات د امورو حل كا، او پادشاه د زمان يې په خبرو عمل كا، او نصايح يې اوري.

دا درشهوار د صدف عصمت ښه ښه شعرونه هم وايي، او د موزونانو او شاعرانو قدركا، دواوين د شعراوو، هركله لولي، او له مضامين شيرين يې كام شيرين كا، عمر په عبادت د خداى او تلاوت د قرآن شريف تېروي، او مخدراتو د حرم د پادشاه ته درس او كښل او لوستل ورښيي، نقل كا: چې د شاه محمود جنت مكان د مرګ حال كندهار ته راورسېد نو د پادشاه خاندان عاليشان ټول غمجن سول او مخدراتو د حرم ساندي او غلبلې كا.

بي بي زينبي چې واقعه د ورور د وفات واورېدله، ډېره غمجنه شوه او په تلاوت د قرآن او لمانځه يې تسكين وكا د نتلي زړه او هسي ويرنه  يې په وير د خپل ورور مرحوم وويله، چې زه يې دلته رانقل كوم، خداى تعالى دي ټول خاندان عاليشان د پادشاه ظل الله ژوندى ولري او خوښ.

== مرثيه ==
د شاه محمود جنت آشيان

ږغ شو چې ورور تېر له دنيا سونا

قندهار واړه په ژړا سونا 

زړه مي په وير كي مبتلا سونا

چه شاه محمود له ما جلا سونا

دا روڼ جهان راته تور تم دى نا

زړه د بېلتون په تېغ كړم دى نا 

هوتك غمجن په دې ماتم دى نا

د پاچهۍ تاج مو برهم دى نا

چه شاه محمود تېر له دنيا شو نا

قندهار واړه په ژړا شو نا

ځوان و، مېړه د نام د توري جنګ وو نا

ولاړ د كام په نام و ننګ وونا

دښمن له ده په وينو رنګ وونا

پر ميدان شېر و، يا پلنګ وونا

افسوس چې مرګ د ده په خوا سونا

قندهار واړه په ژړا سونا

محموده! نه يوازي خور ژاړي

پر مرګ دي ټوله كلى كور ژاړي

خپلوان لا څه، پاچاه دي ورور ژاړي

لښكر سپاه دي پلى سپور ژاړي

پښتون دي ټول په وا ويلا شو نا

قندهار واړه په ژړا شو نا

اصفهان پاته تاج نسكور عالمه

چه شاه محمود شو نن په ګور عالمه

د پښتون لمر سو، تياره تور عالمه

راته دښمن به كا پېغور عالمه

چه پاچاه ولاړ پښتون ګدا شو نا

قندهار واړه په ژړا شو نا

لښكر شو خپور پښتون ولاړ دى حيران

په خاورو ځاى كا شاه محمود عاليشان

پاته شو تخت و تاج د ټول اصفهان

زړه يې را سوړ سو، كا خوښي دښمنان

وايي پښتون اوس بې پاچاه شو نا

قندهار واړه په ژړا شو نا

آسمانه بيا دي څه ستم كى څرګند

وشلاوه تا چه د پښتون و، پيوند

دښمن دي بيا زموږ په وير كا خورسند

چي شاه محمود دي كا په قبر كي بند

پر كور مو وير شور او غوغا شو نا

قندهار واړه په ژړا شو نا

هوتكو! ژاړئ محمود شاه څه شو نا؟

پښتنو! ستاسي لوى سپاه څه شو نا؟

له اصفهانه تر فراه څه شو نا؟

پاچا چې وْ حشمت پناه څه شو نا؟

د پښتنو پر تم فنا شو نا

قندهار واړه په ژړا شو نا

محموده! ځوان وې ولي ولاړې له ما؟

له تخت و تاجه ته پر څه سوې جلا؟

اصفهان ولي پاته شو نا له تا؟

سر دي را پورته كړه چه څه كړې اعدا؟

دښمن ولاړ بيا شا او خوا شو نا

قندهار واړه په ژړا شو نا

اورم نارې د غم چه كړينه فرياد

پښتون په مرګ د شاه محمود شو برباد

زړونه چه تل به وْ ښادمن، شوه نا ښاد

د ساندو ږغ دى چه راوړينه ئي باد

ماتم زده پېر و بر باد شو نا

قندهار واړه په ژړا شو نا

وروره! مقر دي ستا مولا كي جنت

در دي كي تاته پسله مرګه راحت

روح دي وي ښاد په لويه ورځ د قيامت

مخ دي وي روڼ د خداى په مهرو رحمت

د خالق رحم تل پر تا شو نا

قندهار واړه په ژړا شو نا

د دې مرثيې سلاست او رواني _ او دا چې پر ملي 

زن ويلې سوې ده او ملي روح پكښي ځلېږي د 

تايلو او د ډېر قدر وړ ده، هو، د دې مېرمني د (ورور

په ماتم كي) نور غمونه هېر دي فقط د پښتنو د بې

 وزله كېدو او د اصفهان د پاته كېدو او د پښتون ملت له برمه لوېدو، غم ورسره دى او د ګران ورور په مرګ ساندي وايي، د دې دپاره چې د پښتنو مشر و، او پښتانه بې واكمنه سول تنها د دې دپاره نه ژاړي چې يوازي د دې ورور و، نو د دې پښتنې مېرمني روح ته سلام كوو!!!
