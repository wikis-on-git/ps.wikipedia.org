'''علي اکبر اورکزی''' په اتلسمه زېږدي پېړۍ کې د پښتو ژبې يو [[شاعر]] وو. 
==مخینه==
علي اکبر اورکزی د قاسم خان اورکزي زوی وو چې په اتلسمه زېږدي پېړۍ کې یې ژوند کړی دی . د علي اکبر اورکزي د شعرونو د ديوان يوازينۍ قلمي نسخه د [[ارمنستان]] په پلازمېنه [[ېرېوان]] کې د «ماتيناداران» «ماشتودا» په نامه د لرغونيو قلمي نسخو انستيتوت په ختيځه زېرمه کې خوندي ده . په دغه يوه ديوان کې د علي اکبر اورکزي پر پښتو شعرونو سربېره د ده د پارسي ژبې نظمي او نثري اثار هم راغلي دي . ددغه شاعر په اړه مالومات يوازې د همدغې ېرېوان له قلمي نسخې څخه تر لاسه کېدای شي .
د [[افغانستان]] او [[ایران]] په برخه کې روسي ختيځپوه او ژبپوه [[ولاديمير واسيلېويچ کوشېف]] پر ۱۹۸۹ ز کال د «درانيانو په امپراتورۍ کې د افغان شاعر علي اکبر اورکزي د مساپريو په اړه» تر سرليک لاندې يوه ليکنه ليکلې او چاپ کړې وه .
علي اکبر اورکزی د خپلې زېږېدنې د پېر په اړه په خپل يوه شعر کې داسې لیکي :

<center>
زه چې راغلم په دنيا کښې

له وجوده په اظهر

بادشاهى د نادرشاه وه

په عالم کښې لکه لمر  
 </center>

د شاعر له دغې څلوريزې موږ دومره مالومات تر لاسه کولای شو چې دی به د [[نادر شاه افشار]] د واکمنۍ پر مهال زېږېدلی وي . مانا دا چې دی به د ۱۷۳۶ او ۱۷۴۷ زېږدي کلونو په منځ کې زېږېدلی وي . کوشېف هم خپله ليکنه دده په اړه داسې نومولې ، چې ده د درانيانو د امپراتورۍ په زمانه کې ددغې امپراتورۍ بېلابېلو برخو ته سفرونه کړي دي . په هره توگه بيا هم په دې اړه کره مالومات يوازې هغه مهال تر لاسه کېدای شي ، چې د ېرېوان له قلمي نسخې څخه کار واخيستل شي .

==اخځونه==
#http://orientalstudies.ru/rus/index.php?option=com_publications&Itemid=75&pub=1632   
#http://kitabtoon.com/zhwandlikona/pakhwani/item/115-ali-akbar-orakzai
