'''ادم خان يوسفزی''' ''(په انگرېزي:Adam Khan Yousefzai)'' د حسن خان زوی، په خټه يوسفزی ميټه خېل و او د ۹۵۰ هـ کال په شاوخوا کې د [[سوات]] په [[بريکوټ]] کې اوسېده او د خپل وخت مشهور خانزاده و<ref>'''[[حيات افغاني]]''' - ۲۱۱ مخ</ref>. ادم خان د هغې کيسې اتل هم دی چې په پښتو کې د [[ادم خان او درخانۍ]] د نکل په نامه شهرت لري. 

د هغه [[ژوند]] د هند د مغولي واکمن [[جلال الدين محمد اکبر]] (۹۶۳ هـ - ۱۰۱۴ هـ) په وختونو کې وو، ځکه چې د ادم خان او درخانۍ په کيسه کې څو ځايه د اکبر پاچا نوم ياد شوی دی. همدا شان د هغه وخت د [[هند]] د مغولي حکومت صوبدار محسن خان چې، څه موده يې په [[کابل]] کې حکومت کاوه، يادوي.

ادم خان د طاووس خان پر لور درخو يا [[درخانۍ]] مين وو، خو د ادم خان رقيب چې ميرمامی نومېده، غوښته چې ادم خان او درخانۍ سره جلا کړي. ادم خان د خپل عشق په لاره کې جنگونه کوي، څو چې په همدې لار کې قربانېږي او په ناکامۍ مري. د هغه تر مړينې وروسته درخانۍ هم د هغه په وير کې له [[نړۍ]] څخه سترگې پټوي او دواړه يو ځای سره ښخېږې. د دوی د مينې کيسه اوږده ده او څو څو ځلې په پښتو نثر او نظم ليکل شوې او چاپ شوې ده. [[هېنري جورج راورټي|مسټر راورټي]] د دغې کيسې نکل ډېرۍ نارې (پر ملي وزن اشعار) ليکلی او انگرېز مورخ [[ايلفنسټن]] په خپل کتاب (The Recount of Kabul) کې د دغه نکل شهرت بيانوي. همدا راز د کندهار معاصر [[ليکوال]] ښاغلي [[محمد گل نوري]] دا کيسه بشپړه په خپل کتاب (ملي هينداره) کې د عوامو په لهجه په نثر ليکلې او په کابل کې چاپ شوی دی. په [[پېښور]] کې هم دا کيسه په نظم ليکل شوې او چاپ شوې ده. د [[خوشال خان خټک]] زوی [[عبدالقادر خان خټک]] دا کيسه ليکلې، برهان خان او مسعود د پښتو ژبې شاعرانو په نظم کړې ده.

اوس به د آدم خان د کيسې څو نارې چې پر ملي وزن ويلې شوې او ځای پر ځای په هغه کيسه کې چې عوامو کې شهرت لري او د پښتنو په حجرو او مجلسونو کې د کيسې پر وخت په لوړ غږ بوللی کېږي د بېلگې په ډول راوړو:

په يوه ناره کې آدم خان درخانۍ ته خپله مينه داسې څرگندوي:

{{شعر}}
{{ب|[[درخانۍ]] مېرمن ملوکې!|چې پر درست جهان دي ځي د حُسن کوکې}}
{{ب|آدم ستا کتو رنځور کی|که ورکوزې کړې د دواړو زلفو څوکې}}
{{ب|راغله ښکلې راروانه|د لونگو بوي يې درومي له گرېوانه}}
{{ب|په ميدان کې به لاس راکه|درخانۍ د طاووس لور ده پهلوانه}}
{{ب|گلې گلې درخو گلې!|په وجود د طاووس خان د بڼ بلبلې}}
{{ب|مه دې مات شه مړوندونه|زما بلبلې! مه دې وچې شه څنگلې}}
{{دشعرپای}}

وايي چې ادم خان له موسيقۍ سره ډېره مينه درلوده او پښتني [[رباب]] يې ښه غږاوه، ځکه نو اوس په پښتو کې دا مشهوره ده چې که څوک د ادم خان د قبر د سر د ونې يو ډکی پرې کړي او د رباب زخه يې کړي، نو ډېر ژر به رباب زده کړي.

د پښتو ژبې يو شاعر مسعود چې دا کيسه يې په نظم کړې ده، د ادم خان پر [[مړينه]] داسې وير کوي:

{{شعر}}
{{ب|سل ارمان چې ادم خان ولاړ له جهانه|له فراق يې پښتونخوا شوله گيريانه}}
{{ب|مځکې خاورې په سر ولوستې له سوخته|دا سپېره لوخړه ولاړه تر اسمانه}}
{{ب|باد تر اوسه لا ساړه آهونه کاږي|مضطرب په جهان گرځي سرگردانه}}
{{ب|د آدم په زړه درخو وه پسې ومړه|ما شهيد له خپلې مينې کړه سبحانه}}
{{دشعرپای}}

د ادم خان د مړينې نېټه مالومه نه ده.

== سرچينې ==
<div class="references-small">
<references/>
</div>
پښتانه شعرا ـ ا - ر له ۱۰۸ څخه تر ۱۱۴ مخه پورې.

حيات افغاني - ۲۱۱ مخ

پښتونستان - ۳۸۳ مخ

د طلوع افغان ورځپاڼه - د ۱۳۱۳ هـ لمريز کال څلورمه گڼه


[[وېشنيزه:د افغانستان نوميالي]]
[[وېشنيزه:پښتانه]]
