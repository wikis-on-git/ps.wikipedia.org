
'''ادم خان غریب مل''' ([[زوکړه]] د ۱۳۲۱ ل ل [[کال]]، [[ننګرهار ولایت|ننگرهار ولایت]]، د [[رودات ولسوالۍ]]) د [[افغانستان]] يو [[پښتو ژبه|پښتو ژبی]] [[شاعر]] او [[لیکوال]] دی.  

==مخینه== 

ښاغلی استاد ادم خان غریب مل د اروا ښاد میر سالم خان زوی او د خدای بښلي سید منور شاه لمسی دی چې پر ۱۳۲۱ لمريز لېږدي کال د روداتو ولسوالۍ د میرجي کلا اړوند د خیر اباد په کلي کې زېږېدلی دی. استاد په خټه سادات او د پښتنو په وینا پاچایان دي. استاد غریبمل خپلې لومړنۍ زده کړې د خپل کلي له جومات او د حصارک مزینې له لومړني ښوونځي راپیل کړې دي. هغه د وخت له ښو ښو عالمانو په منظم ډول دیني زده کړې هم کړې دي. د حصارک مزینې د لومړني ښوونځي تر پای ته رسولو وروسته د جلال اباد ښار په [[ښوونتون]] (دارالمعلمین) کې شامل او خپلې زده کړې یې له نوموړي ښوونیزې منځۍ نه د بکلوریا د لاسوند په ترلاسه کولو سره پای ته ورسولې. 

دا چې استاد غریب مل په یوه بزگره کورنۍ کې زېږېدلی وو، نو د ژوند د ورپېښو ستونزو له لامله یې د نورو لوړو زده کړو د تر سره کولو په ځای کار او ماموریت ته ملا وتړله. هغه پر ۱۳۴۳ ل ل کال د کامې ولسوالۍ د مراد علي رح په لېسه کې ښوونکی شو. تر پېنځه کلن خدمت وروسته پر ۱۳۴۸ ل ل کال له کامې د رودات ولسوالۍ ته تبدیل شو او د احداد عالي لېسه کې په دنده وگومارل شو. نوموړي د یوه ښه او مسلکي ښوونکي په توگه د گران [[هېواد]] د ډېرو ولایتونو په بېلابېلو ښوونځیو کې د ښوونکي په توگه دنده ترسره کړه.  

ادم خان غریب مل د ۱۳۵۷ ل ل کال د غويي تر کودتاء او سیاسي بدلون وروسته د ننگرهار ولایت د هسکې مینې ولسوال وټاکل شو. دوه کاله وروسته يانې د ۱۳۵۸ ل ل کال په وروستیو میاشتو کې د ننگرهار ولایت د مومندرې ولسوال وگومارل شو. د ولسوالۍ تر دندې وروسته د ننگرهار ولایت د ادارې لوی مدیر وگومارل شو. تر دې وروسته د مخابراتو د پست د برخې پازوال او د [[ننگرهار پوهنتون]] د تحریراتو د مدیر په توگه وگومارل شو. تر دغو مدیریتونو او ماموریتونو وروسته د ننگرهار ولایت د انقلابي چارواکو له خوا د ننگرهار د پلار وطنې ملي جبهې د جوړښت په چوکاټ کې مرستیال شو او تر ۱۳۷۱ ل ل کاله یې مرستیال وو. استاد دا مهال په جلال اباد کې اوسي او په لیکلو او لوستلو لوخت دی.   

استاد غریبمل د ځوانۍ او د ښوونتون له دورې په شعر ویلو او لیکلو پیل کړی دی. په شعرونو کې یې د طبیعت د ښکلا او رنگینو ور ایخوا یو سیاسي رنگ او مبارزه هم له ورایه ښکاري. د زلفو، گل او بلبل تر څنگ یې د خپل زړه کړیکه او چیغه هم کړې ده چې: 

دلته چې گورم انسانان شته خو محروم له ژونـده - 
راځئ چې خلاص کړو دا رټلي زندانیان له بنـــده 

ټول طبیبان شو دې دردمنـــدو ته درمــــل ولیــکو - 
راځئ ملگرو چــې په گډه یـــو غزل ولیکـو 

او یا دا چې: 
 
ظالمان مې د زړه غوښو نه کباب جوړوي -  
غریبمل قلم په لاس د عشق کتاب جوړوي 

د استاد غریب مل شعرونه د ننگرهار په ورځپاڼو او د وخت په نورو چاپي دولتي خپرونو کې هم خپاره شوي دي. همدا ډول ډېر شعرونه یې په دېرو، حجرو او مجلسونو کې هم د وخت سندرغاړو زمزمه کړي، د راډیو تلویزیون سندرغاړو یې هم شعرونه ویلي چې د هېواد د ملي راډیو تلویزیون په ارشيف کې خوندي دي. 

د ادم خان غریب مل د شعر ژبه روانه، ساده او خوږه ده؛ له همدې لامله په ولس کې مینه وال او لوستوونکي لري. 

==د شعر بېلگې يې== 

تړمې اوښکې 
 
تړمې اوښکې مې په مخ باندې دریاب جوړوي -  
ظالمان مې د زړه غـوښو نه کبـاب جــوړوي 

محبـــت او صــداقـت راته بلا غوندې شـوه - 
گونگوسى د پاکې مینـې مې غوغا غوندې شوه 

غمازان شـول ډلـې ډلې څه حسـاب جـــوړوي - 
ظالمان مـې د زړه غوښـو نه کبـاب جــوړوي 

هغه زلفې چې عاشـق به ترینه ټـال جـوړوه - 
د وصال عنقا لپـاره به یې ترې جال جـوړوه 

اوس مطرب ترینـه تـارونه د ربـاب جــوړوي -
ظالـمان مې د زړه غوښـونه کـبـاب جــوړوي  

د حیـا پرده پـه مـخ کـونج او کنـار لټـوم -  
خاموشي مــې اختیار کـړې خپل نــگار لـټـوم 
 
حوصـله مې په موجـونو شـوه گرداب جــوړوي -
ظالمان مـې د زړه غـوښـو نه کبـــاب جـوړوي 

د چــا فکر به دنیا د چـا به کار ســره وي - 
څوک به ناست په میخانه کې د خپل یار سره وي  

غریب مل قلــم په لاس د عشق کتاب جـــــوړوي - 
ظالمان مې د زړه غوښونه کبــــاب جـــــوړوي  

د رښتاوو نښه
اشنــا نخرې دې د جفـا کــه د وفا نښــــــه ده 
د سترګـــو جنګ دې د غصې کـه د خنـدا نښــه ده 
د زړه باغچه کې مې د فکــــر طـــوطیان کښینـول 
زمــــــا په ژبـــــــه ترجمه یې د غــــــوغا نښـــــه ده 
دا چې په زیړ رنګ وچو شونډو ســـــــوال د مینې کوم 
راتــــــه معلومـــه شــــوه همـــــدا مــــې د فنا نښــــه ده 
دا په محفل کې د یـــــارانو چـــې پــــه وینـــــــو ژاړم 
دا مې د یــــــار د ناکـــردو یـــوه رســـا نښـــــه ده 
چا به چې ویل یار بـې وفا ما بــــه دروغ ګڼله 
کنــــاره تــــــــګ جـــــــوروستـــم یې د رښتیا نښـــــه ده 
چیرته چې څیرې ګرېوان ګورئ یا سرتور پښې لوڅې 
فکر کوئ د غریــــب مـــل یوه همـــدا نښــــــه ده
بله بېلګه:
نن چې د اسمان لمنې سرې ښکاري
دا به د چا وینې وي خورې ښکاري
اوښکې سېلابونه مې د ستـــرګو ځي
ښکته په ګرېوان ولې ولې ښکاري 
لاړ شــئ هدیرې د شــهیدانــو تــه 
سرې شناختې په سرو وینو لمدې ښکاري
ووتــــــــم تیارو نه د رڼـــــا په لور
مـاتې مې د پښو نه زولنــــې ښکاري
زوړ مطرب بیا زوړ رباب رنګ کړی دی
نه یې اورم نغمې یې راته زړې ښکاری
وایه هر زلمي ته غریب مله ته
تشې له غیرته مو حجرې ښکاري   


==چاپ شوي نښيرونه يې== 
۱- اوښکې (شعری ټولگه)، د اریانا خپرندويې ټولنې د ۱۳۸۱ ل ل کال چاپ. دويم چاپ ۱۳۹۰ ل ل کال.  

۲- د ښاغلي عريب مل د زوی انجنیر صیب فضل اکبر شکیب په وینا، استاد په خپل علمي ژوند کې علمي او هنري ژباړې هم کړي دي چې په دې ترڅ کې یې څلور ایراني ناولونه او دوه پارسي انگلیسي قاموسونه پښتو ته راژباړلي دي چې د یوه ناول نوم یې دی «د فیل غوندې سړی» دی. 



==اخځليک== 

۱- http://www.nzdl.org/cgi-bin/library?e=d-00000-00-...00--off-0areu--00-0----0-10-0---0---0direct-10---4-----dte--0-1l--11-ps-50---20-about---00-0-1-00-0-0-11-1-0utfZz-8-00-0-0-11-10-0utfZz-8-00&cl=CL5.38&d=HASH9c1f0a98eb6ffe72670d05&x=1 

۲- د اجمل اټک يوسفزي فېسبوک پاڼه.


[[وېشنيزه:پښتانه ليکوال]]
[[وېشنيزه:پښتانه شاعران]] 
[[وېشنيزه:افغاني ليکوال]]‎ 
[[وېشنيزه:پښتانه]] 
[[وېشنيزه:افغانان]]
