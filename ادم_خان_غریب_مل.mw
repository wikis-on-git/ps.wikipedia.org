
'''ادم خان غریب مل''' ([[زوکړه]] د ۱۳۲۱ ل ل [[کال]]، [[ننګرهار ولایت|ننگرهار ولایت]]، د [[روداتو ولسوالي]]) د [[افغانستان]] يو [[پښتو ژبه|پښتو ژبی]] [[شاعر]] او [[لیکوال]] دی.  

==مخینه== 

ښاغلی استاد ادم خان غریب مل د ارواښاد میرسالم خان زوی او د خدای بخښلي سید منور شاه لمسی دی چې په کال ( ۱۳۲۱ هه ش) کې د روداتو ولسوالۍ د قلعه میرجي اړوند د خیر اباد په کلي کې زېږېدلی دی.
استاد په خټه سادات او د پښتنو په وینا پاچایان دي ' ښاغلي استاد غریبمل خپلې لومړنۍ زده کړې د خپل کلي له جومات او د حصارک مزینې له لومړني ښوونځي نه راپیل کړې د وخت له ښو ښو عالمانو نه یې په منظم ډول دیني زده کړې هم کړي دي ' د حصارک مزینې د لومړني ښوونځي تر فراغت وروسته د جلال اباد ښار په دارالمعلمین کې شامل او خپلې زده کړې یې له نوموړي ښوونیزې ادارې نه د بکلوریا د سند په ترلاسه کولو سره پای ته ورسولې دا چې استاد غریبمل یوې بزګرې کورنۍ کې زېږېدلی و نو د ژوند د ورپېښو ستونزو له امله یې د نورو لوړو زده کړو د تر سره کولو په ځای کار او مآموریت ته ملا وتړله او په کال ۱۳۴۳ هه ش کې د کامې ولسوالۍ د مراد علي رح په لېسه کې ښوونکی شو تر پینځه کلن خدمت وروسته په کال ۱۳۴۸ هه ش کې له کامې د روداتو ولسوالۍ ته تبدیل شو او د احداد عالي لېسه کې په دنده وګمارل شو ' لنډه دا چې استاد غریبمل د یوه ښه او مسلکي ښوونکي په توګه د ګران وطن په ډېرو ولایاتو او بېلابېلو ښوونځیو کې د استاد په توګه خدمت وکړ.
د ثور تر کودتاء او سیاسي بدلون وروسته استاد غریبمل د ننګرهار ولایت د هسکې مینې ولسوال وټاکل شو دوه کاله وروسته یعنې د ۱۳۵۸ کال په وروستیو میاشتو کې د ننګرهار ولایت د مومندرې ولسوال وټاکل شو 
له ولسوالۍ وروسته د ننګرهار ولایت د ادارې لوی مدیر وټاکل شو او بیا وروسته د مخابراتو د پست د برخې مسؤل او د ننګرهار پوهنتون د تحریراتو د مدیر په توګه وټاکل شو.
تر دغو مدیریتونو او مأموریتونو وروسته د ننګرهار ولایت د انقلابي چارواکو له خوا د ننګرهار د پلار وطن ملي جبهې د جوړښت په چوکاټ کې مرستیال شو او تر ۱۳۷۱ هه ش کاله پورې یې مرستیال و.
استاد غریبمل د ځوانۍ او د دارالمعلمین له دورې په شعر ویلو او لیکلو پیل کړی دی په شعرونو کې یې د طبیعت د ښکلا او رنګینو ور ایخوا یو سیاسي رنګ او مبارزه هم له ورایه ښکاري د زلفو ' ګل او بلبل تر څنګ یې د خپل زړه کړیکه او چیغه هم کړې ده چې:
دلته چې ګورم انسانان شته خو محروم له ژونـده
راځئ چې خلاص کړو دا رټلي زندانیان له بنـــده
ټول طبیبان شو دې دردمنـــدو ته درمــــل ولیــکو
راځئ ملګرو چــې په ګډه یـــو غزل ولیکـو
او یا دا چې: 
ظالمان مې د زړه غوښو نه کباب جوړه وي 
غریبمل قلم په لاس د عشق کتاب جوړه وي
د استاد غریب مل اشعار د ننګرهار په ورځپاڼو او د وخت په نورو چاپي دولتي خپرونو کې هم خپاره شوي دي او همدا ډول ډېر شعرونه یې په دېرو ' حجرو او مجلسونو کې هم د وخت سندرغاړو زمزمه کړي دي د راډیو تلویزیون سندرغاړو یې هم شعرونه ویلي دي او د هېواد په ملي راډیو تلویزیون کې ثبت شوې دي.
د استاد د شعر ژبه روانه ' ساده او خوږه ده د همدې امله په ولس کې مینه وال او لوستوونکي لري.
د استاد غریب مل یوه شعري ټولګه په کال ۱۳۸۴ هه ش کې د " اوښکې " په نوم د اریانا خپرندویه ټولنې له خوا چاپ شوې ده او ټول ټال ۱۱۲ شعرونه په کې وو خو دا چې په نوموړې ټولګې کې د استاد په وینا ډېرې چاپي تېروتنې او نیمګړتیاوې وې نو د مینه والو په غوښتنه او ټینګار دوی اړوتل چې یو ځل بیا نوموړې ټولګه د سمونې او د نویو شعرونو د زیاتونې سره بیا چاپ ( ۱۳۹۰ هه ش) کړي.
د ښاغلي استاد د زوی انجنیر صیب فضل اکبر شکیب په وینا چې وایي استاد په خپل علمي ژوند کې علمي او هنري ژباړې هم کړي دي چې په دې ترڅ کې یې څلور ایراني ناولونه او دوه فارسي انګلیسي قاموسونه پښتو ته راژباړلي دي چې د یوه ناول نوم یې دی " د فیل غوندې سړی " استاد دا مهال په جلال اباد کې اوسیږي او په لیکلو او لوستلو اخته دی.
د استاد غریب مل د کلام بېلګې په لاندې ډول دي:
تړمې اوښکې 
تړمې اوښکې مې په مخ باندې دریاب جوړ وي 
ظالمان مې د زړه غوښونه کبـــــــــاب جـــــــوړ وي
محبـــت او صـــداقـــت راتــه بلا غونــدې شــــوه 
ګونګوسى د پاکې مینـــې مې غوغا غوندې شـــوه
غمازان شول ډلې ډلې څه حســــــاب جـــــــــــوړ وي
ظالمان مې د زړه غوښونه کبـــــــــــاب جـــــوړ وي
هغه زلفې چې عاشـــق به ترینه ټــــــــــال جـــوړ وه
د وصال عنقا لپــاره بـــه یې ترې جال جـــوړ وه
اوس مطرب ترینه تارونه د رباب جــــــــــــــوړ وي
ظالــــمان مې د زړه غوښونه کبـــــــــــاب جوړ وي
د حیـــــا پـــرده پــــه مـــخ کنج او کنـــار لټـــــوم 
خاموشي مې اختیار کړې خپل نــــــــــګار لټـوم 
حوصـــله مې په موجــــونو شـــوه ګرداب جــــوړ وي
ظالمان مې د زړه غوښونه کبــــــــــــــــاب جوړ وي
د چــــا فکر بــــه دنیا د چــــــا بـــه کــــار ســـــره وي
څوک به ناست په میخانه کې د خپل یار سره وي 
غریب مل قلــــــم په لاس د عشق کتاب جــــــــوړوي
ظالمان مې د زړه غوښونه کبـــــــاب جـــــــوړوي
د رښتاوو نښه
اشنــا نخرې دې د جفـا کــه د وفا نښــــــه ده 
د سترګـــو جنګ دې د غصې کـه د خنـدا نښــه ده 
د زړه باغچه کې مې د فکــــر طـــوطیان کښینـول 
زمــــــا په ژبـــــــه ترجمه یې د غــــــوغا نښـــــه ده 
دا چې په زیړ رنګ وچو شونډو ســـــــوال د مینې کوم 
راتــــــه معلومـــه شــــوه همـــــدا مــــې د فنا نښــــه ده 
دا په محفل کې د یـــــارانو چـــې پــــه وینـــــــو ژاړم 
دا مې د یــــــار د ناکـــردو یـــوه رســـا نښـــــه ده 
چا به چې ویل یار بـې وفا ما بــــه دروغ ګڼله 
کنــــاره تــــــــګ جـــــــوروستـــم یې د رښتیا نښـــــه ده 
چیرته چې څیرې ګرېوان ګورئ یا سرتور پښې لوڅې 
فکر کوئ د غریــــب مـــل یوه همـــدا نښــــــه ده
بله بېلګه:
نن چې د اسمان لمنې سرې ښکاري
دا به د چا وینې وي خورې ښکاري
اوښکې سېلابونه مې د ستـــرګو ځي
ښکته په ګرېوان ولې ولې ښکاري 
لاړ شــئ هدیرې د شــهیدانــو تــه 
سرې شناختې په سرو وینو لمدې ښکاري
ووتــــــــم تیارو نه د رڼـــــا په لور
مـاتې مې د پښو نه زولنــــې ښکاري
زوړ مطرب بیا زوړ رباب رنګ کړی دی
نه یې اورم نغمې یې راته زړې ښکاری
وایه هر زلمي ته غریب مله ته
تشې له غیرته مو حجرې ښکاري  

اخځليک: د اجمل اټک يوسفزي له پاڼې .
