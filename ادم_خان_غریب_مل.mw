
'''ادم خان غریب مل''' ([[زوکړه]] د ۱۳۲۱ ل ل [[کال]]، [[ننګرهار ولایت|ننگرهار ولایت]]، د [[رودات ولسوالۍ]]) د [[افغانستان]] يو [[پښتو ژبه|پښتو ژبی]] [[شاعر]] او [[لیکوال]] دی.  

==مخینه== 

ښاغلی استاد ادم خان غریب مل د اروا ښاد میر سالم خان زوی او د خدای بښلي سید منور شاه لمسی دی چې پر ۱۳۲۱ لمريز لېږدي کال د روداتو ولسوالۍ د میرجي کلا اړوند د خیر اباد په کلي کې زېږېدلی دی. استاد په خټه سادات او د پښتنو په وینا پاچایان دي. استاد غریبمل خپلې لومړنۍ زده کړې د خپل کلي له جومات او د حصارک مزینې له لومړني ښوونځي راپیل کړې دي. هغه د وخت له ښو ښو عالمانو په منظم ډول دیني زده کړې هم کړې دي. د حصارک مزینې د لومړني ښوونځي تر پای ته رسولو وروسته د جلال اباد ښار په [[ښوونتون]] (دارالمعلمین) کې شامل او خپلې زده کړې یې له نوموړي ښوونیزې منځۍ نه د بکلوریا د لاسوند په ترلاسه کولو سره پای ته ورسولې. 

دا چې استاد غریب مل په یوه بزگره کورنۍ کې زېږېدلی وو، نو د ژوند د ورپېښو ستونزو له لامله یې د نورو لوړو زده کړو د تر سره کولو په ځای کار او ماموریت ته ملا وتړله. هغه پر ۱۳۴۳ ل ل کال د کامې ولسوالۍ د مراد علي رح په لېسه کې ښوونکی شو. تر پېنځه کلن خدمت وروسته پر ۱۳۴۸ ل ل کال له کامې د رودات ولسوالۍ ته تبدیل شو او د احداد عالي لېسه کې په دنده وگومارل شو. نوموړي د یوه ښه او مسلکي ښوونکي په توگه د گران [[هېواد]] د ډېرو ولایتونو په بېلابېلو ښوونځیو کې د ښوونکي په توگه دنده ترسره کړه.  

ادم خان غریب مل د ۱۳۵۷ ل ل کال د غويي تر کودتاء او سیاسي بدلون وروسته د ننگرهار ولایت د هسکې مینې ولسوال وټاکل شو. دوه کاله وروسته يانې د ۱۳۵۸ ل ل کال په وروستیو میاشتو کې د ننگرهار ولایت د مومندرې ولسوال وگومارل شو. د ولسوالۍ تر دندې وروسته د ننگرهار ولایت د ادارې لوی مدیر وگومارل شو. تر دې وروسته د مخابراتو د پست د برخې پازوال او د [[ننگرهار پوهنتون]] د تحریراتو د مدیر په توگه وگومارل شو. تر دغو مدیریتونو او ماموریتونو وروسته د ننگرهار ولایت د انقلابي چارواکو له خوا د ننگرهار د پلار وطنې ملي جبهې د جوړښت په چوکاټ کې مرستیال شو او تر ۱۳۷۱ ل ل کاله یې مرستیال وو.  

استاد غریبمل د ځوانۍ او د ښوونتون له دورې په شعر ویلو او لیکلو پیل کړی دی. په شعرونو کې یې د طبیعت د ښکلا او رنگینو ور ایخوا یو سیاسي رنگ او مبارزه هم له ورایه ښکاري. د زلفو، گل او بلبل تر څنگ یې د خپل زړه کړیکه او چیغه هم کړې ده چې: 

دلته چې گورم انسانان شته خو محروم له ژونـده - 
راځئ چې خلاص کړو دا رټلي زندانیان له بنـــده 

ټول طبیبان شو دې دردمنـــدو ته درمــــل ولیــکو - 
راځئ ملگرو چــې په گډه یـــو غزل ولیکـو 

او یا دا چې: 
 
ظالمان مې د زړه غوښو نه کباب جوړوي -  
غریبمل قلم په لاس د عشق کتاب جوړوي 

د استاد غریب مل شعرونه د ننگرهار په ورځپاڼو او د وخت په نورو چاپي دولتي خپرونو کې هم خپاره شوي دي. همدا ډول ډېر شعرونه یې په دېرو، حجرو او مجلسونو کې هم د وخت سندرغاړو زمزمه کړي، د راډیو تلویزیون سندرغاړو یې هم شعرونه ویلي چې د هېواد د ملي راډیو تلویزیون په ارشيف کې خوندي دي. 

د ادم خان غریب مل د شعر ژبه روانه، ساده او خوږه ده؛ له همدې لامله په ولس کې مینه وال او لوستوونکي لري. 

==د شعر بېلگې يې== 

د استاد غریب مل د کلام بېلګې په لاندې ډول دي:
تړمې اوښکې 
تړمې اوښکې مې په مخ باندې دریاب جوړ وي 
ظالمان مې د زړه غوښونه کبـــــــــاب جـــــــوړ وي
محبـــت او صـــداقـــت راتــه بلا غونــدې شــــوه 
ګونګوسى د پاکې مینـــې مې غوغا غوندې شـــوه
غمازان شول ډلې ډلې څه حســــــاب جـــــــــــوړ وي
ظالمان مې د زړه غوښونه کبـــــــــــاب جـــــوړ وي
هغه زلفې چې عاشـــق به ترینه ټــــــــــال جـــوړ وه
د وصال عنقا لپــاره بـــه یې ترې جال جـــوړ وه
اوس مطرب ترینه تارونه د رباب جــــــــــــــوړ وي
ظالــــمان مې د زړه غوښونه کبـــــــــــاب جوړ وي
د حیـــــا پـــرده پــــه مـــخ کنج او کنـــار لټـــــوم 
خاموشي مې اختیار کړې خپل نــــــــــګار لټـوم 
حوصـــله مې په موجــــونو شـــوه ګرداب جــــوړ وي
ظالمان مې د زړه غوښونه کبــــــــــــــــاب جوړ وي
د چــــا فکر بــــه دنیا د چــــــا بـــه کــــار ســـــره وي
څوک به ناست په میخانه کې د خپل یار سره وي 
غریب مل قلــــــم په لاس د عشق کتاب جــــــــوړوي
ظالمان مې د زړه غوښونه کبـــــــاب جـــــــوړوي
د رښتاوو نښه
اشنــا نخرې دې د جفـا کــه د وفا نښــــــه ده 
د سترګـــو جنګ دې د غصې کـه د خنـدا نښــه ده 
د زړه باغچه کې مې د فکــــر طـــوطیان کښینـول 
زمــــــا په ژبـــــــه ترجمه یې د غــــــوغا نښـــــه ده 
دا چې په زیړ رنګ وچو شونډو ســـــــوال د مینې کوم 
راتــــــه معلومـــه شــــوه همـــــدا مــــې د فنا نښــــه ده 
دا په محفل کې د یـــــارانو چـــې پــــه وینـــــــو ژاړم 
دا مې د یــــــار د ناکـــردو یـــوه رســـا نښـــــه ده 
چا به چې ویل یار بـې وفا ما بــــه دروغ ګڼله 
کنــــاره تــــــــګ جـــــــوروستـــم یې د رښتیا نښـــــه ده 
چیرته چې څیرې ګرېوان ګورئ یا سرتور پښې لوڅې 
فکر کوئ د غریــــب مـــل یوه همـــدا نښــــــه ده
بله بېلګه:
نن چې د اسمان لمنې سرې ښکاري
دا به د چا وینې وي خورې ښکاري
اوښکې سېلابونه مې د ستـــرګو ځي
ښکته په ګرېوان ولې ولې ښکاري 
لاړ شــئ هدیرې د شــهیدانــو تــه 
سرې شناختې په سرو وینو لمدې ښکاري
ووتــــــــم تیارو نه د رڼـــــا په لور
مـاتې مې د پښو نه زولنــــې ښکاري
زوړ مطرب بیا زوړ رباب رنګ کړی دی
نه یې اورم نغمې یې راته زړې ښکاری
وایه هر زلمي ته غریب مله ته
تشې له غیرته مو حجرې ښکاري   


==چاپ شوي نښيرونه يې== 
۱- اوښکې (شعری ټولگه)، د ۱۳۸۱ ل ل کال چاپ. 

۲-  
د غریب مل یوه شعري ټولګه په کال ۱۳۸۴ هه ش کې د " " په نوم د اریانا خپرندویه ټولنې له خوا چاپ شوې ده او ټول ټال ۱۱۲ شعرونه په کې وو خو دا چې په نوموړې ټولګې کې د استاد په وینا ډېرې چاپي تېروتنې او نیمګړتیاوې وې نو د مینه والو په غوښتنه او ټینګار دوی اړوتل چې یو ځل بیا نوموړې ټولګه د سمونې او د نویو شعرونو د زیاتونې سره بیا چاپ ( ۱۳۹۰ هه ش) کړي.
د ښاغلي استاد د زوی انجنیر صیب فضل اکبر شکیب په وینا چې وایي استاد په خپل علمي ژوند کې علمي او هنري ژباړې هم کړي دي چې په دې ترڅ کې یې څلور ایراني ناولونه او دوه فارسي انګلیسي قاموسونه پښتو ته راژباړلي دي چې د یوه ناول نوم یې دی " د فیل غوندې سړی " استاد دا مهال په جلال اباد کې اوسیږي او په لیکلو او لوستلو اخته دی. 


==اخځليک== 

۱- http://www.nzdl.org/cgi-bin/library?e=d-00000-00-...00--off-0areu--00-0----0-10-0---0---0direct-10---4-----dte--0-1l--11-ps-50---20-about---00-0-1-00-0-0-11-1-0utfZz-8-00-0-0-11-10-0utfZz-8-00&cl=CL5.38&d=HASH9c1f0a98eb6ffe72670d05&x=1 


۲- د اجمل اټک يوسفزي فېسبوک پاڼه.
