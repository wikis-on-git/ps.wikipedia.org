پروفيسر '''رحمت الله درد''' (د ۱۹۳۴ ز [[کال]] د [[ډيسمبر]] ۴، [[خيبر پښتونخوا]] -د ۲۰۱۶ ز [[کال]] د [[اگسټ]] ۳۱، [[پېښور]]) د [[پښتو ژبه|پښتو ژبې]] يو [[شاعر]] وو.  

== مخينه ==
رحمت الله درد د ۱۹۳۴ ز کال د ډیسمبر پر ۴ د خیبر پښتونخوا د جنوبي سیمې لکي مروت په مستي خیل سیمه کې د نظام خان کره زېږېدلی وو. لومړنۍ زده کړې يې تر لسم ټولگي پورې د لکي مروت په های سکول ښوونځي کې وکړې. دولسم ټولگی يې د بنو گورنمت په کالج کې پای ته ورساوه او څوارلسم ټولگی يې هم د ديره اسماعيل خان په گورنمنت کالج کې پاس کړ. وروسته يې د ماسټرۍ او بي ټي سندونه له پېښور [[پوهنتون]] څخه تر لاسه کړل. 

ارواښاد درد د شاعرۍ تر څنګ په بېلابېلو دولتي ښوونځيو کې د استادۍ دنده هم ترسره کړې وه او په ١٩٩٥میلادي کال کې د لکي مروت دولتي کالج نه د سر معلم يا پرنسپل په توګه تقاعد شوى و. نوموړي رسمي دنده د یو ښوونکي په توگه پيل کړې وه او وروسته بيا د پروفيسرۍ تر رتبې ورسېد.   

==د شعر بېلگې يې== 

اور راباندې بل دى ماته پته ده - 
ستا ديدن‌ يې حل دى ماته پته ده

خلاصه پښه کوڅو کې شرمخان گرځي - 
ښار نه‌دى، ځنگل دى ماته پته ده

دا چې په رڼا ورځې دهاړې وهي - 
څوک ورسره مل دى، ماته پته ده

څومره اعتماد به په ژوند وکړمه - 
مرگه پورې ځغل دى، ماته پته ده

خاندې، بل ته گورې، ما په غوږ وهې - 
څوک د ديدن غل دى ماته پته ده

زه به هر څه اورم څه به نه‌وايم - 
دا د يار محفل دى ماته پته ده

بيا يې چې سينگار په مازيگر کړو ځان - 
ماته‌ يې جوړ چل دى ماته پته ده

ښه غزل چې واوري نو جانان وايي: - 
دا د «درد» غزل دى، ماته پته ده 

_______________________ 

ناست وي په محفل کې خو تنها لګي
پته د مين سړي صفا لګي

دا واړه اعجاز دې د سرو شونډو دى
ته که دروغ هم وايې، رښتيا لګي

زه‌يې د "خوشال" غوندې په جار منم
ښکلي ګنې خلکه! د هر چا لګي

نه‌غواړي، د زړۀ علاج مې نه‌غواړي
وايه ګنې څه د مسيحا لګي

زه چې د چا بل ښکلي صفت کوم
خداى خبر چې ولې بد په تا لګي

ناز او په ستم کې فرق اسان نه‌دى
ښکلي موږ ته ځکه بې‌وفا لګي

غشي چې کاږۀ وي هدف نه‌لګي
ستا باڼۀ کاږۀ دي خو رسا لګي

وې ليدم، موسکۍ شوه، رو يې وويل:
"درد به مې په ټنډه خامخا لګي" 


== مړینه ==
پروفيسر رحمت الله درد د ۲۰۱۶ زېږدي (۱۳۹۵ ل ل) کال د اگسټ پر ۳۱ د ۸۲ کالو په عمر له دې [[نړۍ]] سترگې پټې کړې او په خپله پلرنۍ هديره کې خاورو ته وسپارل شو. اروا يې ښاده او [[جنت]] يې ځای شه.  

== چاپ شوي نښيرونه يې == 
د رحمت‌الله درد د شعرونو اووه ټولګې " 

١– غزل (شعري ټولگه). 

٢– درد (شعري ټولگه). 

٣– منتخب درد (شعري ټولگه). 

۴– وفا (شعري ټولگه).  

٥– نون نه تر نون (شعري ټولگه). 

٦– هغه سترگې چې غږېږي (شعري ټولگه). 

٧– ويال سړى (شعري ټولگه). 

په دې وروستيو کې يې ټوله شاعري د «کليات درد» په نامه چاپ شوې چې په وروستۍ برخه کې يې د ارواښاد درد اردو شاعري هم ځاى شوې ده.

== د شعر څو بېلگې يې ==

== اخځونه ==
۱. http://www.voadeewaradio.com/a/3487776.html 

۲. http://kitabtoon.com/ps/kitabona/shaeri/pakhwani/author/3 

۳. http://www.mashaalradio.com/a/27959236.html 

۴- https://pa.azadiradio.com/a/27958963.html 



[[وېشنيزه:پښتانه شاعران]] 
[[وېشنيزه:پښتانه]] 
[[وېشنيزه:افغانان]]
