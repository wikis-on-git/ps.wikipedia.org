ښاغلی '''شمس الله خوستى''' په کال ۱۳۵۴ لمريز کال کي د خوست ولايت په مركز متون ورغۀ كلي كې زېږيدلی دی . دغوايي كودتا په دريمه مياشت يې له خپلې كورنۍ سره له ډيورند ها خوا د سيدګيو سيمې ته هجرت وكړ، څو مياشتې يې دلته تېرې كړې ، له دې ځايه بيا له خپلې كورنۍ سره ميرانشاه ته وليږديد . لومړنۍ زده کړي يې د ميرانشاه سيمې د ډنډو په منځيني ښوونځي كې ترسره كړې او په همدې موده كې يې ګلستان ، پنجكتاب ، خلاصه او ځينې نور ديني او د فارسي ادب كتابونه هم وويېل . د ثانوي زده كړو لپاره الفتح ليسې ته لاړ چې د [[ميرانشاۀ]] په ډنډو كلي كې وه . دغه ليسه دوه كاله په ميرانشاه كې  وه ، خوستي ددې دوو كالونو په اوږدو كې د ليسې د لوستونو تر څنګ يو شمېر ديني فقي كتابونه ، د قران كريم ژباړه او ځينې نورې زده كړې په ځانګړې (شخصي ) توګه ترسره كړې ، خو كله مجاهدين [[افغانستان]] ته ننوتل ، نو ياده شوې ليسه هم خوست ولايت ته وليږدول شوه . شمس خوستي ترهغه مهال چې ددوى كډې خوست ته راتلې د خوست په ښار كې د خپلو لوستونو د ترسره كولو لپاره كرايي كوټه ونيوه او ۱۳۷۲ كې د همدې ليسې له دوولسم ټولګي څخه په خپل ولايت خوست كې فارغ شو . له دې وروسته يې د يو كال لپاره د خوست ولايت د غرغښت په عالي مركزي ليسه كې د ښوونكي په حيث دنده ترسره كړه ، له يو كال وروسته [[پېښور]] ته لاړ او د دعوت جهاد پوهنتون د ادبياتو پوهنځي ته بريالۍ شو. څه موده وروسته نوموړى پوهنتون له پېښور څخه د افغانستان پلازمېنې كابل ته وليږدول شو ، له دې امله چې په كابل كې دواك په سر خپلمنځي جنګونه وو ، نو شمس ونه شواى كولاى چې خپلو لوړوزده كړوته دوام وركړي ، نويې زده كړې پرېښودې او بيايې د خوست په ښاري ليسه كې چې اوس د(پوهاندعبدالحۍ حبيبي ) لېسې په نامه ياديږي د ښوونې د سپېڅلې دندې ترسره كول په غاړه كول واخيستل  .
شمس دطالبانوپه وخت كې د لومړي ځل لپاره د خپلو په ګوتو شمار ليكوالانوا شاعرانوملګرو سره چې نېږدې اووه اتۀ تنه به وو د استقلال ادبي ټولنې بنسټ كېښود ، او بيا يې ( د دردونوتاړاك ) په نوم شعري ټولګه خپره كړه  .
خوستى په دې وخت كې د سمون مجلې مرستيال ، له خوست څخه په كابل كې د هېواد ورځپاڼې استازى ، د زده كوونكيو د ملي يوالي د جريدې مرستيال او د يو شمېر نورو جريدو كتنپلاوى په توګه كار كړى دى .
پدې برسېره خوستي په كابل ، ګردېز او خوست كې د چاپيدونكيو مجلو ، ورځپاڼو او اونيزو له لارې بې شمېره مطالب ،دابي ټوټې ، شعرونه او مقالې خپرې كړې او خپريږي .
ښاغلى شمس الله خوستى څه دپاسه پنځه كاله وړاندې دخوست محلي راډيودنشراتومديرپه توګه په دنده وګمارل شو،خوڅه وخت وروسته يې په راډيوكې كارونه ډېرشول پخپله خوښه اوشوق يې دندې ته تغيروركړاودځان لپاره يې په همدې راډيوكې دوياندويۍ دنده غوره كړه  او اوس دخوست په محلي راډيوكې دوياندويۍ ترڅنګ دخوست په محلي تلويزيون كې هم كاركوي اوهمدارازدخوست راډيوتلويزيون وېبپاڼې چلوونكي اوددې ولايت دخپلواكې فرهنګي ټولنې درهبري شورادغړي په توګه كاركوي . 
دراډيواوتلويزون كارونوترڅنګ يوشمېروېبپاڼولكه پېنوا ، اوټول افغان سره درېپوټونووركولو،اوله خوست وېب  لپاره له سندرغاړوسره دمركواوځينونوروكارونوچوپړترسره كوي  ،پدې برسېره 
د  www.khost-web.net/shamskhostai په نامۀ وېبلاګ هم لري چې خپل شعرونه ،ادبي ټوټې اومقالې پكې خپروي .
بايديادونه وكړوچې شمس الله خوستي خپلې زده كړې پدې ځاى پاى ته نه رسوي ،په پام كې لري چې  په خوست پوهنتون كې خپلې نيمګړې زده كړې ترسره كړي  .
==د شمس خوستي اثار==
۱ : ددردنوتاړاك  : شعري ټولګه چاپ 
۲ : خوست به څنګه جوړوو،ترسرليك لاندې رساله ( خوست به څنګه جوړوو) نومي كتاب كې  ددې ولايت      دنوروليكوالوله نظرونوسره يوځاى چاپ ده 
۳ : ستاريكوف : ناول : ناچاپ ،دغه ناول له بېنواپاڼې  څخه دميخايېل په نوم خپورشوى ،چې اوس يې  دځينولاملونوله مخې نوم ورته ستاريكوف كېښوداودشمس خوستي له وېبلاګ څخه دستاريكوف په نوم  خپورشويدى  .
۴ : شمس اومدارونه : شعري ټولګه ناچاپ
۵ : دادبي ټوټو، ټولګه ناچاپ
۶  : د دُرمودامان  : شعري ټولګه ناچاپ 
۷ : ښوونيزبنسټونه :ناچاپ ،  يوښوونيزكتاب دى چې ښوونېزې كړنلارې ،اوصول تدريس اواړوندتوكي پكې دى  .
==اخځونه==
# http://samsoor.com/sheruna.php
