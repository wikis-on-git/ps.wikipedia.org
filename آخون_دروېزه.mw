نوم يې عبدالله، لقب يې آخون دروېزه، معروف په الله داد، په خټه د پلار له خوا تاجک يا ترک او د مور له خوا پښتون، مشهور ديني او روحاني عالم و، او د پښتو ژبې د ادب په تاريخ کې د نيم عروضي نثر له موسسينو څخه ګڼل شوی دی او په پښتو کې ډېر شهرت لري خو څنګه چې نيم عروضي نثر تر ده دمخه پير روښان منځ ته رايستلی نو ځکه آخون دروېزه بايد د هغه سبک پيرو وبللای شي نه موسس.

د پلار نوم يې ګدايي د نيکه نوم يې سعدي د ورنيکه نوم يې احمد د غورنيکه نوم يې مته معروف په درغان و چې هغه بيا د جيون زوی او د جنتی لمسی و، دی د خپل دی نيکه په باب ليکي چې «انساب او از قدما برانند که به مردم ترک باز مېګردد».
