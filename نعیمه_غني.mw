نعيمه غني شخصیتونو لخوا تر؛ د ماشوم ادبياتو ته به خاص پام وكړم 

پیغله نعيمه غني، د عبدالغني لور د وردګو ولايت د سيدآباد ولسوالۍ کې یې نړۍ ته سترګې وغړولې. 

نعيمې تر اووم ټولګي پورې په ښوونځي له هغه وروسته په كور دننه د وخت مروجې زده كړي په خصوصي ډول تر سره كړې دي. وروسته چې كابل ته راغله، د ښوونكو د روزنې په پروګرام كې شامله شوه،او په بريالۍ توګه يې ديارلسم او څوارلسم ټولګى پاى ته ورسول. 

دنعيمې غني د زده کړې تنده ماته نشوه او د پوهنتون لوستل یې پیل کړل ، خو تر څنګ یې په سید جمال الدین ت...جربوي ښوونځي کې د هیواد دبچيانوپه روزنه بوخته ده 

ددې ټولو بوختیاوو په خواکې له ادب او شاعرۍ سره د بې کچې مینه له کبله ، د مېرمن كلتوري ټولنيز بهير غړیتوب هم لري او دشاعرۍ ترڅنګ لنډې كيسې هم ليكي. 

ليكوالي: 

ددې تر څنګ اغلې غني د ماشومانو د ښوونې او روزنې د پیاوړتیا په موخه پښتو مجلو ته ژباړې او لیکنې هم كوي. 

لاس ته راوړنې: 

د اغلې نعيمې غني یوه شعر د ابرار موسسې له خوا د (شعر او عامه پوهاوي) د شعري سيالۍ په پروګرام کې لومړى مقام وګاته . همدارنګه دماشومانو لپاره د هغې چاپ شوي كتاب (اتل به ستوري راوړي) ،د كتاب ښارد بنسټ له خوا د ( زري كړكۍ) په نامه سيالۍ كې ، چې د مېرمنو د نثري ادبياتو د ودې او ارزونې په موخه جوړه شوې وه نوموړې جايزه وكټله. همدارنګه پیغلې نعیمې ته د مېرمن كلتوري ټولنيز بهير له خوا د۱۳۹۱ او ۱۳۹۴كال د غوره فرهنګپالې لقب وركړل شو. اغلې نعيمه دا ټولې جايزې اوپیرزوینې له معنوي ارزښته ډکې ګني. (د هغې باور دادی چې دغه ډول جایزې او کار ارزونه ،چې د هېواد دلوړو فرهنګي سره کیږي هغې ته ورته لیکوالانو ته ستره بریا بلل کیږي).

//////////////////////////////

'''نعیمه غني''' 

د پښتو ژبې شاعره او لیکواله چې د ښوونې او روزنې په برخه کې یې لوړې زده کړې کړې. له دې سره سره د ادبیاتو په برخه کې له تیرو اتو کلونو راهیسې د فعالیت تر څنګ د افغانستان د ښځو د تر ټولو لوی ادبي غورځنګ( میرمن کلتوري- ټولنیز بیهر) غړیتوب هم لري. نوموړې شعر او ماشومانو ته د کیسو لیکلو تر څنګ د ماشوم او میرمنو د ادبیاتو په برخه کې په لسګونو مقالې او ژباړې کړې دي. هغه وایي چې د شعر او لیکوالۍ په وسیله یې خپل د زړه خبره تر بلې هرې وسیلې ښه او په ډاګه بیان کړې ځکه خو نورې میرمنې هم په دې لاره کې هڅوي.

نومړې له تیرو اتو کلونو راهیسې د میرمن کلتوري ټولنیز بهیر د مشرتابه له غړو څخه ده او د همدې ټولنې دسایت او نشراتي ارګان( ځلا) مجلې مدیر مسووله ده.

د لسو چاپ او ناچاپ کتابونو او لسګونو مقالو لیکواله ده چې ډیر یې د میرمنو او ماشومانو د ژوند، احساساتو، مبارزې او حقونو په اړه دي.

هغې د میرمن بهیر سره د خپلو هڅو په ترڅ کې د شعر او ادب په احساسي ژبه د میرمنو د غږ، ستونزو او ناخوالو ترجمانې کړې ده او په دې لاره کې یې نورې میرمنې هم د سولیزې مبارزې میدان ته رابللې دي.

د خپلو فعالیتونو په لړ کې یې د ( کال غوره فرهنګیالۍ)،( زرې کړکې) ادبي جایزې او د (کار خلک) تر عنوان لاندې مډال اخیستی دی. همدارنګه د ماشوم د ادبیاتو په برخه کې یې د اطلاعاتو کلتور وزارت لخوا تقدیر نامه او ورکړل شوې ده.  

'''د نعیمې غني چاپ شوي اثار'''

ا-هغه د باباخبره( د متلونو ټولګه)

۲-اتل به ستوري راوړي( د ماشومانو د کیسې کتاب)

۳-یو ماشوم یوه نړۍ( د ماشومانو د روزې په اړه د مقالو ټولګه) له نورو لیکوالانو سره شریکه مجموعه

۴-د خاورو ښاپیرۍ( د ماشومانو د کیسو ټولګه)

'''چاپ ته چمتو اثار:'''

۱-د لمر له ذاته: د شعرونو مجموعه

۲-شیبې او تجربې: د لنډو نثرونو ټولګه

۳-جګړه خو د سولې لپاره: د ماشومانو لپاره ناول

۴-د ښوونځي څخه مخکې د ماشومانو لپاره د کیسو ټولګه

۵-د ماشومانو لپاره د کیسو ټولګه

۶-د ماشومتوب خاطرې (ټولګه)

۶-د ماشوم روزنې په اړه د ژباړل شویو او لیکلو مقالو ټولګه

'''د شعرونو څو بیلګې:'''

توپير:

څومره توپیر دی زما او ستا په منځ کې

زما لوستونکې مکتبۍ لور جانې

زه د قفس د منځ بندي مینا یم

ته الوتونکې یې مرغۍ لورجانې

ما به ډوډۍ په اجازه خوړله

تا سرحدونه او حدونه مات کړل

ماته خو کور لویه نړۍ ښکاریده

خوتا د کور درانه قلفونه مات کړل

ما به خبر کول ګناه ګڼله

ته فیصلې کوې خپل حق یې بولې 

ما به پرده له ګنهکار کوله

ته تماشې کوې خپل حق یې بولې

ما به دې پلار د سر سړی بللو

ته خپل خاوند د څنګ ملګری بولې

ما یې د چا په مخکې نوم نه اخیست

ته یې حانان ته یې ښاغلی بولې

زه یو تصویر د حقایقو یمه 

ته یو تصویر د لونتوب ښکارې

زما په نوم به پلار او ورو شرمیدل

غزل:

لکه زاڼې له کتاره ورکه شوې

ملغلره یا له تاره ورکه شوې

په اسمان کې د یوې ورکې آوازه ده

یوه حوره له درباره ورکه شوې

کوچی پلار یې په نومونو کې غلط شو

شین خالۍ که پاولیداره ورکه شوې

تور اوربل به مې بیا هسې شمال نه کړي

چې روپۍ یې ځنځير داره ورکه شوې

ډير زلمي به د ښامار په خوله کې ورکړي

شاهزادګۍ بیا له بازاره ورکه شوې

د وحشت په لاره سر نه شي خاونده!

ښاپيرۍ ده ورنه لاره ورکه شوې

لید لوری:

هره پيغله وايي: ژوندون څه دی؟ یو آزمون دی

د پرون او نن تړون دی

د حالاتو اداره ده 

نړۍ ستا په ننداره ده

یوه ډيوه روښانول دی

څه کول دی،څه کول دي

پښتنه پیغله وایي: ژوندون څه دی؟ رفتار دی

هر قدم غم د روزګار دی

درانه پيټي چلول دی

زړه خوړل دي، زړه خوړل دی 

د حالاتو بنده ګي ده

ساده ګي ده،  ساده ګي ده

هره پیغله وایي: ځواني څه ده؟ دا یو شور دی

د ادأ  او ښایست زور دی

تورې زلفې خورول دي

نرۍ سترګې تورول دي

د ژوندون لوری ټاکل دي

زړه ګټل دي، زړه بایلل دي

پښتنه پیغله وایي: پیغلتوب څه دی؟ یو غم دی

زړه په هره خبر ګرم دی

په دسمال ګلان ګنډل دي

یا په تار مرۍ پیل دی

چا ویل چې ځواني ښه ده

انديښنه ده، انديښنه ده

هره پیغله وایي: مینه څه ده؟ دا یو خوب دی

خپل سري ده لیونتوب دی

رواجونه ماتول دي

ځان جانان ته رسول دي

هسې نوم یې ناکامي ده 

پاچاهي ده،  پاچاهي ده

پښتنه پیغله وایي: مینه څه ده؟ زړه چاودون دی

د سکروټو په سر یون دی

په ناکام یار هیرول دي

په لنډيو یې ستایل دي

یو څو ورځې ناداني ده

پښيماني ده، پښیماني ده

غزل:

مینې د کعبې لاره راوښیه

لرې نه، نیږدې لاره راوښیه

ما یې تل مخلوق ته سجدې کړې دي

خدای ته د سجدې لاره راوښیه

زه د ابدیت په لور مزل کوم

ودریږه ای! لاره راوښیه

سترګې د سبا لږه رابره شه

ورکه یم د شپې لاره راوښیه

زه د درد په ښار کې نابلده یم

راشه راپسې لاره راوښیه

عشقه سر تر پایه ګنهکاره یم

ماته د توبې لاره راوښیه

ژوند هسې پاڼه پاڼه رژیدلی سور ګلاب 

ارمان یو په څله کې غوړیدلی سور ګلاب

وطنه نن دې بیا سپیرې سیلۍ په غرونو وینم

ضرور دې بیا له بڼه چا ریبلی سور ګلاب

په دې بدرنګه ښار کې د ښکلا ګذاره ګرانه

ازغیو وي همیش په زړه داغلی سور ګلاب

په مني کې سپرلي پلوري د ګلو سوداګره

ولاړه په سپیره لاس کې نیولی سور ګلاب

نعیمه یې د خپل زړه یاغي ارمان ته اندیښمنه 

په دې تشه بیدیا کې چا کرلی سور ګلاب؟

یو چاته مې پرون د سترګو جنګ کې ماتې ورکړه

یو چا نن په ناغه کې رالیږلی سور ګلاب

ځان ته څو شیبې به خوندورې کړم

ژوند سره څو هیلې به ملګرې کړم

پټې اندیښنې مې غلی زړه وژني

ناسته یم چې جوړې ترې سندرې کړم

ځان به لټوم په کایناتو کې 

پور به له خیالونو نه وزرې کړم

تل مې خپل ضمیر ته مخاطبه کړي

زه چې آئینې سره خبرې کړم

ځان به کړم سینګار د وخت په سترګو کې

اوښکې به د غاړې ملغلرې کړم

مل مې شئ لاسونو د بدلون په نیت

کرښې به مو خپله بختورې کړم

مړاوي مړاوي څو ګلونه مې په لاس کې 

رژیدلی ارمانونه مې په لاس کې

زه اوس نه ویینم په ویښه کې خوبونه

زه اوس نه ګورم فالونه مې په لاس کې

ما د ژوند تیارو کې هیلې ورکې کړې

لګیدلي څراغونه مې په لاس کې

زه او فکر به دا وران کلی ودان کړو

غوړیدلي کتابونه مې په لاس کې

یو احساس زما له زړه نه کډه کړې

یو څو نښې دسمالونه مې په لاس کې

یوه د مینې افسانه لرم نیمګړې

څو نیمګړي غزلونه مې په لاس کې

مینه:

ما ویل: څه یې 

تا ویل: نور یم

ما ویل: زه درنیږدې کیږم

تا ویل: مه! کنه ورکیږم

زه یم ستا د زړه د ننه

په رګو کې دې بهیږم

ما ویل: غواړم چې تا لمس کړم 

تا ویل: نه مې شې کولی

ستا په سترګو کې ده تمه 

نور مې نه شې پیژندلی

زه په وړانګو د سپوږمۍ کې

د اوبو په صفایۍ کې

په شیبه د لمر خاته کې 

د هوسیو په کاته کې

د باران په ترنم کې

د توتکو په موسم کې

ته اوس هم زما په لټه

د کاذب احساس ملګری

لټوې مې خزانو کې 

د زرګر په دوکانو کې

د منطق په کتابو کې

د قدرت په لیونو کې

ما ویل: زه دې په سودا کړم

وایه! څنګه دې پیدا کړم؟

تا ویل: ته کې رښتیا غواړې

زما وصال په دنیا غواړې

ورځه! زړه دې لږ صفا کړه

تمه پرې دې له دنیا کړه

د نظر په ښایستو دې

ښایسته ټوله دنیا کړه

که دې وپیژندم هله

بیا نامه د مینې راکړه

'''د نثرونو بیلګې:'''

'''بې رنګه سترګې: نعیمه غني'''

ما هر ډول سترګې لیدلې 

شوخې سترګې

منتظرې سترګې

سپینې سترګې

ګیله منې سترګې

مړې سترګې

یا هم سرګردانه سترګې

ښکلې سترګې

او بې رنګه سترګې

......................

له هر رنګ سترګو کیسې لرم

لکه چې:

شوخې سترګې درته عجیبه احساس درکوي

زړه به دې غواړي چې ورسره لوبې وکړې او له شیطانته یې خوند واخلې

سپینې سترګې مې کله کله په خپل زړورتوب ایښه کړي

مړې سترګې هغه چې کیسه یې هر څوک بیلې تعبیروي 

څوک یې ورانکارې، څوک فریبکارې، څوک یې غدارې بولي او څوک یې تر ټولو ایماندارې بولي

یا هم سرګردانه سترګې چې ته به وایې له ټولې نړۍ پوروړې دي هر لور به کار لټوي او کله هم سکون ته نه رسیږي.

ښکلې سترګې چې په هر حال کې ښکلې دي او مهرباني ترې څاڅي

خو 

بې رنګه سترګې

یوازې بې رنګه سترګې نه شم لوستی، نه یې تعبیرولی شم

له هغو کیسې لرم خو د ویلو په چل یې نه پوهیږم

بې رنګه سترګې هغه سترګې دي

چې 

نه چاته په تمه دي

نه له چا ګیلې لري

نه چاته منتظرې دي

نه هم له چا سره پټپتوني کوي

بې رنګه سترګې یوازې د هغو مړو ډیو په څير دي چې د لمر په راختلو یې خپل ارزښت بایللی وي

یا هم لکه له چا چې هیرې وي، نه پوهیږم همداسې یوه بې رنګي

بې رنګه سترګې درته یوازې یو حس درکوي هغه د نابلدۍ او پردي توب حس 

که هر څومره ورته ځير شې یا هر څومره ورته نیږدې شې خو درته هیڅ نه وايي

او که وایي یې ته یې نه په راز پوهیږې نه یې په ژبه

داسې به درته ښکاري چې په یو شیبه کې هغه اشنا او له کلونو کلونو پیژندلې سترګې یو ځل درته پردی شي 

لکه هیڅ کله دې نه پیژندلې. لکه پردۍ هو لکه پردۍ

کله مو د مرګ په حال کې د چا سترګو ته کتلي؟!

///////////////

انتخاب:

ټولګیوالې مو ګلابي ټیکری له مخه تاوو کړ او په سنجاقونو یې ښه تینګ کړ.  تر څو چې له دروازې وتله استاده یې خواته ورغله او ورته وویل: له تاسره دا ګلابي ټیکری ښایي چې په سر کړی دې دی په لاره او ټوولګي کې ټول نارینه درته ګوري دا شرم نه دی؟!

ټولګي والې مو د هو په دود سر وخوځوه او وویل: سمه ده استادې بیا یې نه په سر کوم.

د ټولګي نه چې ووتو د څنګ ملګرې یې ورته په قهر وویل: څو ځله مې درته وویل چې مه یې په سر کوه ته یې نه منې که یو ځل دې ناکامه کړي بیا درمعلومه شي چې ګلابي ټکری په سر کول یعنې څه؟!

د اختر نه مخکې د ټیکریو دوکان ته ورغلم یو ټکری ته مې لاس کړ خرڅوونکي راباندې غږ کړ: (خورې دا ډير ښه ټکري دي نوي راغلي شپږ رنګه لري بیه یې هم لوړه نه ده.)

- خوښ مې شو خو تور یا سرمه یي رنګ یې غواړم.

خرڅونکي دوه ټکري رامخته کړل ویل یې نور رنګونه یې ګورې ما ویل نه په همدې دوو کې انتخاب کوم.

///////////////

ګیله:

خدای دې ورسره پوه شي.نه پوهیږم چې څه دښمني یې راسره  ده، تل مې ژړوي، له وړکتوبه تر اوسه زما نیمایي عمر او د ژوند خوږې شیبې د هغه له لاسه په ژړا تیرې شوې. نه پوهیږم چې هغه په کوم حق ما داسې ځوروي. هسې هم زه لږ په زړه نازکه یم، خوهغه مې په نه خبره دومره زړه نری کړي، چې سیل سیل اوښکې مې روانې کړي. که هر څومره ځان ترې ساتم خو چې ورسره مخامخ شم بس بیا به یې بې له کومه دلیله په ژړا کړې یم، هره ورځ مې همدا کار دی اوس خو بیخي له دې ډول ژړا سره عادت شوې یم. کله کله خو مې له ځانه سره وایم چې نور به یې هیڅ کله نه یادوم او نه ګورم، خو نه کیږي. مجبوره یم چې هره ورځ یې ووینم. دا پوښتنه مې هم په وار وار له ځانه کړې، چې ولې د هغه په وړاندې ځان دومره کمزورې احساسوم؟ خو بیا چې له چا سره دا خبره شریکه کړم، نو وایي چې پروا نه کوي هغه همداسې دی، ځینې کسان د هغه په وړاندې همداسې کمزوري کیږي، او زما په څير ډيرې نجونې او ښځې د هغه له لاسه هره ورځ په سرو سترګو ژاړي او د خلاصون کومه لار هم نه لري. نه پوهیږم چې دا ظلم به تر کومه روان وي؟

ګوره غلط فکر ونه کړې! پیازنه ښیم. د تناره لوګی یادوم.
