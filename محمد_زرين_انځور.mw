[[انځور:MOHAMMADZAREENANZOOR.jpg|thumb|زرين انځور|250px]]
'''محمد زرين انځور''' (١٣٣٥ ل. هـ. کال = ١٩٥٦ ز. کال) (Mohammad Zarin Anzor) يو نامتو افغان ليكوال ، کيسه ليکونکی ، کره کتونکی ، څېړونکی او ژورناليست دی. هغه دم مهال په افغانستان کې د ملي راډيو ټلويزون ريس دی.

== مخينه ==
زرين انځور [[د ننګرهار ولايت]] [[د مومند درې ولسوالۍ]] د [[د ګردي غوث کلی|ګردي غوث]] په کلي کې زېږېدلی دی. د پلار نوم يې الحاج عبداللطيف ګرديوال دی چې هغه ډېر وخت يې د افغانستان د پوهنې د ودې او پرمختګ په لار خدمتونه کړي دي. د هېواد په بېلابيلو سيمو او په تېره بيا په ختيځو ولايتونو کې يې د ښوونکي، پلټونکي او مفتش او په وروستيو کې د ننګرهار د پوهنې د مرستيال په توګه دندې تر سره کړې دي. زرين انځور له ١٩٩٥ ز.(١٩٧٤ ل.) کال راهيسې له خپلې کورنۍ سره د جرمني د [[کولن]] په ښار کې اوسي.

== زده کړې ==
زرين انځور خپلې لومړنۍ زده کړې د ګردي غوث په لومړني ښوونځي کې تر سره کړې دي. منځوۍ او دويمې زده کړې يې په ۱۳۵۲ ل. کال د ننګرهار ولايت د ايمل خان په لېسه کې پای ته رسولي بيا يې په ١٣٥٣ ل. کال کې [[د کابل پوهنتون]] د ادبياتو او بشري علومو په پوهنځي کې زده کړې پيل کړي چې په ١٣٥٦ ل. کال کې د ژورناليزم له څانګې خپل د ليسانس سند لاس ته راوړی. تر دې وروسته يې بيا په پېښور کې د کډوالۍ په کلونو کې د پېښور له پوهنتون نه د پښتو ژبې او ادبياتو په څانګه کې خپل د ماسټرۍ بريليک ترلاسه کړی.

== دندې ==
نږدې لس کاله يې د [[راډيو افغانستان]] د هنر او ادبياتو په اداره کې د ادبي خپرونو د چمتوکوونکي او ليکوال په توګه کار کړی دی. په ١٣٦٦ ل. کال کې د افغانستان د ليکوالو ټولنې د ادبي نقد او ادبي څېړنو د څانګې مشر ؤ. نوموړي په ١٣٦٨ ل. کال کې پېښور ته کډوال شو او د آزاد افغانستان د ليکوالو ټولنې د خپرنيز ارګان خپلواکۍ مجله يې څلور کاله وچلوله. هماغلته په پېښور کې يې د يو شمېر نورو افغان ليکوالو سره په ګډه د افغانستان کلتوري ټولنه جوړه کړه چې د همدغې ټولنې د سپېدې ادبي او کلتوري مجلې په خپرولو کې يې فعاله ونډه درلوده همداراز د افغانستان د مقاومت د ادبياتو د ودې او پياوړتيا لپاره يې ادبي او پوهنيزې غونډې او سيمينارونه جوړ کړي. بيا کله چې هغه جرمني هېواد ته کډه وکړه نو په ١٩٩٨ ز. کال کې يې د يو شمير فعالو فرهنګيانو او فرهنګپالو سره په ګډه د افغانستان د کلتوري ودې ټولنه بنسټ کېښوده چې تر اوسه يې په لسګونو مهم اثار په پښتو ژبه خپاره کړي او يو زيات شمېر ملي او کلتوري غونډې او سيمينارونه يې رابللي دي.


== ادبي ژوند ==
زرين انځور د ښوونځي له وختونو نه شاعري او ليکوالي پيل کړې، خو هغه آثار يې خپاره شوي نه دي. کله چې هغه کابل پوهنتون ته د لوړو زده کړو لپاره راغی نو د خپلو زده کړو سره سره يې په افغاني رسنيو کې خپلې ليکنې او شعرونه خپرول. د هغه لومړنۍ ليکنې، شعرونه او لنډې کيسې په ١٣٥٤ ل. کال کې په ننګرهار مجله او بيا په زيري جريده، کابل، پکتيا، کندهار، پلوشه او نورو بيلابېلو خپرونو تر څنګ د  افغانستان په راډيويي او ټلويزوني خپرونو کې هم خپاره شوي دي.

که څه هم چې د زرين انځور د ادبي کار او زيار لويه برخه پښتو کيسه ليکنې او د نوي پښتو ادب کره کتنې او څېړنې ته ځانګړې شوې، خو هغه په نورو ادبي او کلتوري برخو کې يې هم څېړنې او ليکنې کړي او يو شمېر کتابونه يې خپاره شوي دي. 

=== چاپ شوي آثار ===
د زرين انځورپه ګڼ شمېر ليکنې د افغانستان او د هغه هېواد نه دباندې په رسنيو کې خپرې شوې دي چې شمېر يې نه دی مالوم، خو د خپرو شويو کتابونو لړليک يې په لاندې ډول دی:
# دا سرونه، دا رسمونه - د لنډو کيسو لومړنۍ ټولګه - چاپکال ١٣٦٣ ل، کابل
# شاړې کوڅې - د لنډو کيسو دويمه ټولګه - چاپکال ١٣٦٧ ل، کابل
# تروږمۍ - د لنډو کيسو درېيمه ټولګه - چاپکال ١٣٦٩ ل، پېښور
# زموږ د کلي پاڼې - د لنډو کيسو څلورمه ټولګه - چاپکال ١٣٧٢ ل، پېښور
# دلته غرونه نه دي هسک - د لنډو کيسو پنځمه ټولګه - چاپکال ١٣٧٩ ل، پېښور
# د غزل په اننګو کې - د [[حمزه شينواری|حمزه شينواري]] د غزلياتو څېړنه او غور چاڼ - چاپکال ١٣٦٤ ل، کابل
# د شريف ديوان - د ننګرهار د ولسي شاعر د شعرونو جونګ - چاپکال ١٣٦٣ ل، کابل
# هجري د زنځيرونو شاعر - چاپکال ١٣٦٤ ل، کابل
# اباسين کيسې کوي - د پښتونخوا د کيسه ليکنې غورچاڼ او څېړنه - چاپکال ١٣٦٤ ل، کابل
# شعرونه او نقدونه - د معاصر پښتو شعر کره کتنه - چاپکال ١٣٦٥ ل، کابل
# د افغانستان د ژورناليزم مخکښان - چاپکال ١٣٦٥ ل، کابل
# د مهدي داستاني کليات (تدوين او سريزه) - چاپکال ١٣٦٧ ل، کابل
# يون - د حمزه شينواري د غزليزې ټولګې تدوين او سريزه - چاپکال ١٣٦٦ ل، کابل
# خپلواک غږونه (له ښاغلي زلمي هېوادمل سره په ګډه) - انتخاب او سريزه - چاپکال ١٣٦٨ ل، کابل
# د پټې خزانې ميزان ريښتيا ميزان دی؟ - له [[محمد اصف صميم]] سره په ګډه - چاپکال ١٣٦٩ ل، پېښور
# د ثور په تراژيدۍ کې فرهنګ، ادبيات او آزادي - چاپکال ١٣٧٢ ل، پېښور
# د صدر خوشال ژوند او اثار - چاپکال ١٩٩٦ ز. پېښور
# راروان دي تور بادونه - د لنډو کيسو ټولګه - چاپکال ۲۰۰۹ ز. پېښور

=== ناچاپ آثار ===

== سرچينې ==

== باندنۍ تړنې ==


[[وېشنيزه:پښتانه ليکوال]]
[[وېشنيزه:پښتانه]]
