== دنوکانوغټول، لنډول اوخوړل په اسلام اوساينس کي == 
==== دالیکنه دهالنډڅخه دیوې خوردپښتونوپه ځواب کي ====
=== ښاغلی استاذعبدالغفارجُبیرصاحب! ===
السلام علیکم !
ستاسوهرلیکنه زه په غورسره دمختلفوویب پاڼوله لاری لولم، کله چې دي لیکنه وځنډیږی نوخفه شم اوحتی که مبالغه ونکړم نوزه ستاسودلیکنومعتاده یم، ستاسوهره لیکنه ښکلې اومعلوماتي ده، ستاسومناظره دیوه عیسایی راهب سره، اواسلام اوساینس، داهغې لیکنې دي چې زماپه شان په زرهاوخویندې یی لولی،اونه هیریرونکي دي، دښځومسایل لکه (حجاب په اسلام اوساینس کي، په حیض کی کوروالی(جماع) په اسلام اوساینس کي،زړه دماغ  لري، روژه په اسلام اوساینس کي،عسل په اسلام اوساینس کی اوداسی نور...) دالیکنی موږهره ورځ لولو، دهرې لیکنې شمارراڅخه هیردي.
 موږډیري پوښتنی لروچی بایدداسلام اوساینس په رڼاکي ورباندی پوه شو، خوزه اوس ټولې پوښتنی نه درلیږم، یوه پوښتنه درلیږم چې هغه دنوکانو لنډول دی په اسلام اوساینس کي، زمایوه ملګریه فاطمه دخپلونوکانوله کبله په یوه سترګه ړنده شوه، چې زه دفاطمې خورلیکنه هم درلیږم.
دلته په اروپاکي غټ نوکان یوفیش شو، داچی اسلام اوساینس په دې هکله څه وایی، وموږته هیڅ معلومات نشته، نوکان بایدپه څومری وخت کی پریکړل شي؟ دمصنوعی نوکانوحکم په اسلام کی څه دی؟ دښځی اونارینه دنوکانوترمنځ کوم فرق شته؟ غټ نوکان دساینس په رڼاکی څه تاوانونه لری؟ دنوکانوپریکول په غاښونوڅنګه دی؟اوهمداسی نورڅه دنوکانوپه هکله راته روښانه کړی، ډیره مننه به مووي.

زماسترګه څنګه ړنده شوه؟
يه غربي نړۍ کي په ځانګړي ډول سره په ښځوکي دنارینه ؤپه نسبت باندی دنوکانولویول دود دي، دایوفیشن ګرځیدلی دی،ماهم بدبختانه خپل نوکان غټ کړل، که څه هم موراوپلارمي راته ویل چې داکارمه کوه خومابرعکس دحیوانانوپه شان خپل نوکان غټ کړل، زمادنوکانو اندازه تر(2.5) انچه پوری ورسیدل، بیابه زه وفیشن خانوته تلم هلته به می مختلف رنګونه ورکوله، کله طلای رنګ، کله ګلابي رنګ اوکله هم نور... یوه شپه په ازمایښت کی شوم، خوب می لیدی چې پخپل ګران هیواد(افغانستان) کي په یوه شنه دښته کي په یوه لوړه غونډۍ باندی ناسته یم،دکوچیانورمې وینم، داوبوشرنګهاری اورم،ډيره خوښه یم، ناڅاپه یوڅوک راڅرګندشو، زماولورته راروان دی اوپه قهردي،زماټولې خوښې یی راڅخه هیری کړی، کله چې ډیررانژدې شو زه ئی پرمخ په څآپیړه وواهلم، ماکوښښ وکړی چې منډه کړم خوهیڅ نه کیدله، کله چې ده ددوهم ځل لپاره زمادوهلواراده وکړه ماپرمخ باندی لاسونه ونیول، اوچیغه می کړه، په دغه وخت کی له خوبه راپاڅیدم، په چیغه مي موراوخورراویښي شوې،راته یی وویل څه دروشوه؟ فاطمې فاطمې !!! کله چې په هوښ کی شوم سترګې می زیات دردکاوه، ومورته می وویل له سترګی څخه په تکلیف یم، کله چې هغې سترګه وکتل نوسترګه زخمي شوی ده، کله چی می په خوب کی لاسونه پرمخ ونیول نویونوک می په سترګه باندی ننوتی دی،په دې شپه کی زه وروغتون ته یووړل شوم،داوخت دسهار۵ بجې دي، په لومړیوکی ډاکترانوراته ډاډراکی چې سترګه به وژغورل شي، خوکله چې سهارشواوسرطبیب راغی نوراته یی وویل بچیه، داڅه درشوی دی؟ ماورته کیسه وکړل، اومخ مي په ژړاباندی  لوندؤ، راته یی وویل بچیه ژاړه مه دابه ښه شي، پر۱۰ بجې دسهارواپریشن تهترته داخله شوم، زه نوره په ځان باندی نه یم خبره شوې،  کله چې مازیګرپه هوښ کی شوم مورمی راته وویل چې فاطمې ! سترګه دی دلاسه ورکړه، مانه ؤدرته ویلی چی دانوکان لنډ کړه، خوتاومنل اوسزادی ولیدل، ماورته په ژړاوویل موری!!! بیابه داسی نه کوم، مورمی یوه سخته ښځه ده، راته یی و ویل فاطمې! که دی پرې نه کړل نودابله سترګه به دی هم ړنده شي.
یقیناً دازمادژوندترټولوترخې شیبې دي، یاالله!!! دامي ددې دنیاسزاده اوپه اخرت کی به څه کوم؟!! په هرصورت دهغې سترګې پرځای می مصنوعی سترګه کښینول ، دیدنشته، وبل لورته هغه مینه اولورینه چی په هغه سترګه کي وه اوس ورڅخه محرومه شوم.
(فاطمه- هالنډ)


دکلثوم خوردپوښتنواوددې پیښې درالیږلوڅخه وروسته می هوډوکړچې زه بایدددې خوروپوښتنوته ځواب ورکړم، نودلوی خدای جل جلاله په پوره فضل سره مي څیړنه بشپړه کړله، دالیکنه می لومړی وکلثوم خورته ولیږل اواوس مي ددې لیکنې په خپرلوپه نیټ باندی تکل وکړ، کیدای شي دالیکنه ونوروخویندوته هم دعبرت درس شي اوګټه ترې واخلي.
نوکان په احاديثوکي
دحضرت جابررضی الله عنه څخه روایت دی چې نبی کریم صلی الله علیه وسلم وفرمایل چې نوکان اووېښتیان دی ښخ کړل شي، ترڅوجادوګرورڅخه استفاده ونکړی.
دنوکانو اووېښتیانو په چټل ځای کي غورځول مکروه دي.  
حضرت ابوعبدالله الاعزرضی الله عنه فرمایی چي نبی کریم صلی الله علیه وسلم به دجمعې په ورځ باندی خپل برېتونه اونوکان لنډول.
حضرت ابوهریرة رضی الله عنه روایت کوی چې نبی کریم صلی الله علیه وسلم به دجمعې دلمانځه څخه مخکی بریتونه اونوکان لنډول.
دحضرت ام المؤمنین حضرت عایشه صدیقه رضی الله عنها څخه روایت دی چې نبی کریم صلی الله علیه وسلم وفرمایل چې دجمعې په ورځ دی نوکان پریکړل شي داځکه چي سړی ترراتلونکی جمعې پوری دتکلیفونوڅخه ژغورل کیږي.
دابن عباس رضی الله عنه څخه مرفوع روایت دی چې دجمعې په ورځ باندی نوکان پریکول شفاء ده اوداناروغي لیري کوي.
دیوه صحابي څخه روایت دی چي نبی کریم صلی الله علیه وسلم وفرمایل: هغه څوک چې دزیرناف ویښتیان لیری نکړی، نوکان پرې نکړی اوبریتونه لنډ نکړی هغه زموږڅخه نه دی.
دحضرت جابررضی الله عنه روایت دی چې نبی کریم صلی الله علیه وسلم وفرمایل چې نوکان لنډوی! داځکه چې دنوک اوورۍ ترمنځ شیطان ځغلی. 
یوانسان خپل نوکان باید (په مستقل اومسلسل ډول سره) پرې کړي. 
دنوکانوپه پرېکولوکي دراسته لوری شروع وکړی. 
په نوک باندی شی مه ذبح کوی داځکه چې دادحبشیانوچاړه ده. 
نوکان بايدپه څوورځوکی پريکړل شي؟
په شریعت کی دنوکانوپرېکول دفطرت څخه دي،  په اونۍ کي یوځل نوکان پرېکول مستحب دی، په ۱۵ ورځوکي جایزدي اوتر۴۰ ورځوځنډول مکروه دي، دنوکانوزیات پرېښودل دګناه سبب ګرځي له همدې کبله هغه نارینه اوښځې چې نوکان دفیشن لپاره پریږدی دادرست کارنه دي. 
پرغټونوکانوباندی شيطانان کښيني:
امام غزالی رحمة الله علیه وایی چې تاسی نوکان لنډوی داځکه چې پرغټونوکانوباندی شیطانان کښیني. 
په غاښونونوکان پريکول دامصيبتونه راولی:
په غاښونوباندی نوکان پرېکول مکروه دي داځکه چې په دې سره درزق تنګي راځي ، مسکینې راځي اوهمدارنګه دپیس دناروغۍ سبب ګرځي. 
غټ نوکان مکروه دی:
غټ نوکان پرېښودل سخت مکروه دي. 
مصنوعي نوکان مکروه دي:
مصنوعی نوکان ایښوول اواستعمالول مکروه دي. 

نوک څه شی ته وايی:
دلاسونویاپښودګوتودډیسټال برخې دظهري سطحې په مخ تقرني جلدي پاڼه عبارت دنوک څخه ده. 
دټول بدن دپوره ساتنی سره سره بایدانسان دخپلووړوانداموخیال هم وساتی لکه دګوتوساتل اودنوکانوساتل، دپښواولاسونوکان بایدپه خپل وخت کی پریکړل شی ترڅوپه ورځنی استعمال کی خپل بدن اویادبل کس بدن زخمي نشي.
نوکان بایدڅه وخت پریکړل شی؟ ددې سوال په ځواب کی بایدوویل شي چې داوکاراووظیفې ته کتل کیږی دبیلګی په ډول سره که یوڅومستري وي نووده ته پکارده چي نوکان ډیرژرژرلنډکړی.
دلاسونونوکان نسبت دپښوترنوکانوژرغټیږی،دلاس دمنځنئ اودګوتمی دګوتي نوکان نسبت ونورنوکانوته ژرغټیږی، په هغه لاس باندی چې کارکیږی دهغه نوکان نسبت وبل لاس ته ژرغټیږی،په اوسط ډول سره هرنوک په ورځ کي (0.1) ملی متره غټیږی، خوپکارداده چې نوکان ژر- ژرپریکړل شي. 
په هرصورت دامهمه ده چې نوکان بایدپریکړل شی، داځکه چې که نوکان تیره وي نودکورپه کارکي په ټوکراویابل رخت کی بندیږی اوهغه څیری، دبدن سره نښلی اوهغه زخمي کوی، ترنوک لاندی خیره اوجراثیم سره یوځای کیږی چی داپخپله دروغتیالپاره دخطرزنګ دی،اوکه داجراثیم اوخیره ونس ته ولاړشي نودابیاناورین دی، بایداقلاً په هره اونۍ کی نوکان یوځل پریکړل شی. دنوکانودپریکیدیوبله ګټه داده چې نوکان درځ نه کوی، نه ماتیږی اونه هم خپله طبعي ځلاله لاسه ورکوي.له دې سره سره کله چې نوکان ژرژرپریکړل کیږی نوهغه ژرغټیږی هم،  چې دادبدن دروغتیالپاره ډی ګټوردي 
دغټونوکانوتاوانونه په ساينس کي
کله چې نوکان غټ پرېښودل شي ددې نوکانولاندی جراثیم ځای نیسی اودنوکانولاندی برخه دجراثیمولپاره یوه ښه ځاله ده،چې داجراثیم دمحرکې (ټایفایډ)،اسهال(ډایریا)، پیچس اودکولمودمختلفوچنچیانو اونورناوړوناروغیوسبب ګرځي؛کله چې نوکان دبغل، زیرناف، اونوروځایونوسره نښلی همدانوکان بیادبدن دنوروبرخودسکابیز(Scabies) سبب ګرځي، سکابیزیوه جلدي ساري ناروغې ده چې د (Sarcoptes Scabiei) څخه منځته راځي- ددې مایټونوښځینه جنس دپوستکی په تقرني طبقه کي تونلونه منځ ته راوړی اوهلته هګۍ اچوي- داچاره دشدیدخارښت اودخارښت له کبله داګزمادرابرسیره کیدولامل ګرځي.
ټولوهغوښځوچې غټ نوکان یی پرې ایښي دی هغه په خارښت باندی مبتلاشوی دی،داځکه چې غټ نوکان جراثیم له یوه ځای څخه وبل ځای ته انتقالوي، ډاکتران په دې آنددی چې هغه زخم چې نوکان ورسره په تماس کي شی هغه خرابیږی، اویاکله هم دپوستکی دسرطان سبب وګرځي،اوسنی ساینس داهم ثابته کړیده چې غټ نوکان په ګوتوکي وینه کموي، اوګوتې کمزوری کیږی نوکان رنګ اړوی اودنوکانوخپله اصلي ځلاله منځه ځي.
هغه کسان چې په قصابوکي کارکوي، په ذبح خانوکی کارکوی، دکورکارکوي اوداسی نور... اوغټ نوکان ولری نوددوی دچاپیریال، دحیواناتو ټول نه لیدونکی جراثیم دنوکانولاندی ځای نیسی چې کله همداجراثیم وګیډی ته ولاړشی نوهلاکت دی .
بقراط دوه زره (۲۰۰۰) کاله مخکی دامعلومه کړی وه چې دنوکانودکمزوری دزړه اوسږو دناروغیوعلامه ده، کله چې نوکان غټ شي نوددوی اصلی رنګ ګلابي دی اوکله چې غټ شی هغه سپین شی اورنګ یی بدل شي له دې څخه علاوه ډیرې ناروغۍ له نوکانوڅخه معلومیږی، دنوکانوکمزوری داعصابي نظام پرکمزورۍ باندی هم دلالت کوي.
هغه رنګونه چې په اوسنی وخت کي دنوکانولپاره استعمالیږی دادپوستکی لپاره مهلک دی.
هغه څوک چې نوکان په غاښونوباندی پریکوي، دنوکانوټول جراثیم یی ومعدې ته ځی چې داپخپله خپل ځان وهلاکت ته ورکول دي. دداسی سړي به تل معده خرابه، پرنس باندی درد، اودسترګودکمزورۍ ښکاربه وي.  


نوک څه شی ته وايی:

دنوکانوخوړل اوچيچل په ساينس کي:
دنوکانوخوړل اوچیچل ودې ته په طب کي (Onychophagia) ورته وایی، داعادت یوغیراخلاقي عادت دی، داعادت شرموونکی عادت دی،ددې کس نوکان غیرمنظم وي، کله زخمي هم وي، په ښکارکولویی شرمیږی، په لیدلویی ځوریږی، اوداسی څوک تل دخپل بدعادت له کبله په روحي ډول ستړی اوستومانه وي.
ولی يوڅوک نوکان خورئ ياچيچئ؟
ساینس پوهانوپردې باندی ډیرې څیړنې کړیدی، دوی ودې پایلوته رسیدلی دي چې داډول عادت دتشویش، ذهنی فشار، ویرې اوغوسې په وختونوکی ومنځته راځي،اوپه مجموع کی داعادت دلوړذهني فشارله کبله راځي.
څنګه دغاښونوله خوړلواوچيچلوڅخه وژغورل شی؟
۱ - تل کوښښ وکړی چې نوکان مولنډوي، اوژر- ژریی پریکوئ.
۲ – تل خپل لاسونه په یوشی بوخت وساتی، په لیکولواوداسی نور...
۳ – کله چې فارغه شی نو یوشی ضروروخورئ ترڅودنوکانوله خوړلوڅخه وژغورل شي.
۴ – تل دنوکانودخوړلوپرمهال هغه ناروغۍ په ذهن کي راوله چې ورڅخه پیښیږی لکه دمعدې زخم، دکولموسرطان، دکولموچینچیان، محرکه ، پیچس اوداسی نور...
۵ – وخپلی کورنۍ اویاملګروته ووایاست چې دنوکانودخوړلواوچیچلوپرمهال هرڅه درپه یاد کړی.

نوکان ستاسوناروغې درته وایی
نوکان دپروتینواوکراتینوڅخه جوړشوی دی،نوله همدې کبله دنوکانورنګ، شکل اواندازه پریوشی باندی دلالت کوي ، دبیلګې په ډول سره:
۱ – ډيرخام اوپیکه رنګه نوک، چې اندازه ئې بدلیدونکې وي اوپه عمومي ډول سره ګردې نوکان وي، داموږته داوایی چې داکس دوینې په کمښت (Anemia) باندی بوخت دی.
۲ – ژړرنګه نوک، بدلیدونکی اومات مات وی، دادچڼاسوعفونت (Fungal Infection) دي.
۳ – شین رنګه نوک،چې په اندازه کوچنی وي، شکل ئې بدلیدونکی وي، دسږوعفونت (Lung Infection) دی.
۴ – لږخام/پیکه رنګه نوک،یامات وی اویائې درځونه کړی وي، شکل ئې مقعري وي، داپه بدن کي دمرغړو/جاغورعفونت (Thyroid Infection) دی.
۵ – نیم سپین اونیم ګلابي رنګه نوک،شکل ئې تغیرکوونکی وي،داپه بدن کي دپښتورګودناروغیو(Kidney Diseases) سمبول دی.
۶ – ګلابي رنګه نوک،چې درځونه ونلری،اومات- مات نه وي په روغ بدن باندی دلالت کوي. 
دامريکا يومرکزدنوکانوپه هکله داسی لارښوونه کوي:
دامريکادناروغيودمخنيوی اوکنترول مرکز
( U.S. Centers for Disease Control and Prevention)
داسی وايی:
۱- تل په مقررډول سره نوکان پریکړی.
۲ – کله چې خپل لاسونه پریولی نودنوکانولپاره دنوکانونرم برس استعمال کړی.
۳ – له سامانوسره چې نوکان موورسره په تماس کی شوی وي هغه تراستعمال مخکی پریولی.
۴ – خپل  نوک مه خوری اومه یی چیچی.
۵ – نوکان تل په (ناخن ګیر) پری کړی ، بلکي په غاښونویی مه پریکوی. 
دنوکانو په هکله (۱۶) سوالونه او ځوابونه
عبدالغفار جُبیر
داسوالونه دمختلفو هیوادونو څخه مختلفو خویندو رالیږلي دي، خوزه دلته  داستفتاء کونکو اودځای دمعلومولو څخه تېرېږم، صرف په سوالونو  اکتفاء کوم.
۱:سوال:  غټ نوکان پرېښودل څه حکم لري؟
ځواب: غټ نوکان پرېښودل سخت مکروه دي. 
۲:سوال:  دمصنوعي نوکانو استعمال څنګه دئ؟
ځواب: مصنوعي نوکان ایښوول اواستعمالول مکروه دي. 
۳:سوال:  دجنابت په وخت کي دنوکانو لنډول څنګه دي؟
ځواب: دجنابت په وخت کي نوکان پرېکول مکروه دي، ښه خبره داده چي د غسل څخه   وروسته نوکان پرېکړل شي. 
۴:سوال:  په نوک کي غلا اونورڅه معلومول څنګه دي؟
ځواب: داعمل ناجایزدئ، داځکه چي په دې کي داخطره شته چي بې ګناه  کس متهم شي. 
۵:سوال:  دغسل وروسته مي دصابون سپینوالی په نوکانو کي پاته شو ایا داسپینوالی دصابون پاک دئ که یا؟
ځواب: داسپینوالی پاک دئ هیڅ پروانلري. 
۶:سوال:  د ناخن پالش سره اودس اوغسل څنګه دئ؟
ځواب: که چیري دنوکانو دپالش لاندي ونوک ته اوبه نه ورتلې نو غسل  او اودس  نه صحیح کیږي. 
۷:سوال:  کله موپه نوکانوکي خټې وي، ایاله خټوسره اودس روا دئ؟
ځواب: بلې ! که چیري خټې ونوکانوته ننوتلي وي دخټو وایستلو ته اړتیا نشته اودس ورسره روادئ. 
۸:سوال:  کله چي لاسونه په نکریځو سره شي نوکان هم سره شي له دې سره  داودس اودغسل څه حکم دئ؟
ځواب: نکریځې هیڅ پروانلري اودس اوغسل ورسره رواه دئ. 
۹:سوال:  ایا دنوکانو دپرېکولو له کبله اودس ماتیږي که یا؟
ځواب: نه ! دنوکانو دپرېکولو له کبله اودس نه ماتیږي. 


۱۰:سوال:  دلته په امریکاکي موږچي کله خپل نوکان پرېکړو اودسر ویښتیان لنډکړو بیا یې سوځوو ددې شرعي حکم څه دي؟
ځواب: دنوکانو اووېښتیانو سوځول جایزنه دئ، ددې لپاره تاسی نوکان اوويښتیان په یوه ټوکر یاکاغذکي وپیچئ اوبیا یې ښخ کړئ اویا یې یوځای کښېږدئ. 
۱۱:سوال:  په روژه کي مي نوکان لنډ کړل، دپرېکولو پرمهال مي نوک  هم وینې وکړې حیرانه وم چي روژه مي څنګه شوه؟
ځواب: نوک پرېکول په روژه کي هیڅ پروانلري، اونه هم دنوک دوینې له کبله روژه  ماتیږي، خود وینوسره اودس ماتیږي. 
۱۲:سوال:  په دې نه پوهیدم چي دنوکانو رنګ استعمالول جایزدي که یا؟ ناخن پالش مي استعمالاوه، اولمونځونه مي کول، وروسته خبره شوم چي داګناه لري، حتی ځینو راته ډيره کړه چي نکاح دي هم ختمه شوه، داځکه چي دنوکانو درنګ سره اودس نه صحیح کیږي، اوپه بې اوداسه سره لمونځ کول کفردئ، نوځکه نکاح هم له منځه ولاړه- اوس حیرانه یم چي داماشومان ، خاوند اوکور اوداحالت نودخدای لپاره دځواب په هیله یم.
ځواب: په دې کي هیڅ شک نشته چي دنوکانو درنګ سره اودس نه صحیح کیږي ، کله چي اودس درست نشو نولمونځ هم نه صحیح کیږي، په دې سره نه وتاته کفرلازم دئ اونه هم نکاح له منځه تللې ده، داځکه تاسی خبرنه واست. 
۱۳:سوال:  په پوهنتون کي مي یوه تکړه ملګرې وه، دزړه دوره پر راغله ، مړه شوه غسل ورکول شو ا وښخه شوه، زه نه پوهیدمه چي د نوکانو  رنګ څنګه دئ؟ هغې ناخن پالش استعمال کړي وو چي مړه شوه  اوس ددې غسل څنګه شو؟ حال داچي اوس ښخه شوېده، یوې بلې خورراته وویل چي غسل یې درست نه دئ نوځکه مي پوښتنه درولیږل.
ځواب: هغه دي الله وبخښی مسلمانه وه، خوغسل یې صحیح نه دئ.  
۱۴:سوال:  دنوکانو دپرېکولو آداب که راته بیان کړئ.
ځواب: اما م غزالی رحمة الله علیه لیکلی دي چي لومړی به دراسته لاس دشهادت دګوتې نوک پرېکړل شي، بیادي نور نوکان پرېکړل شي، اووروسته دي  دچپه لاس دکوچنۍ (خچڼې) ګوتې څخه شروع وشي همدایې ترتیب اوآدب دئ. 
۱۵:سوال:  دلته په جرمني کي یوه مسلمانه خور وفات شوه، نوکان یې غټ وه، تدفین اوتکفین یې وشو،  له فاتحې وروسته ځینو راته وویل  چي باید ددې ښځې  نوکان پرېکړل شوي وای، داځکه داددې دعذاب سبب ګرځي، نوځکه موپوښتنه درولیږل ترڅو خبرشو. چي ایا دمیت نوکان پرېکول په شریعت کي څنګه دي؟‍
ځواب: دمیت دویښتیانو اونوکانو پرېکول منع دي، که چیري یې نوکان  ماته وه بیا کولای شئ چي پرې یې کړئ ورنه دمیت په نوکانو اوویښتیانو به لاس نه وهئ. 
۱۶:سوال:  ایا دشپې دنوکانو پرېکول بدکاردئ؟
ځواب: همداپوښتنه له فقیه الامت حضرت مولانا مفتی محمود حسن ګنګوهی رحمة الله علیه څخه شوې ده، ده یې په ځواب کي لیکلي دي، چي ددې په هکله دفقهي په کتابونوکي څه نشته. 


په اسلامي پاکه مینه
ستاسو ورور
عبدالغفارجُبیر‏2015
‏، 25‏، نومبر‏، چهار شنبه
