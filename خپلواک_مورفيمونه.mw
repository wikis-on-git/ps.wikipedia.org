خپلواک مورفيمونه هغه مورفيمونو دي، چې په خپله خپلواکه توګه مانا ولري او مستقله مانا ولري. په پښتو ژبه کې خپلواک مورفيمونه په درېيو لويو ګروپونو (ډلو) وېشل شوي دي: ۱_ نومونه، ۲_ قيدونه، ۳_ فعلونه لومړی: نوميزه ډله نومونه: نومونه هغه خپلواک ژبني توکي دي، چې د يو شي، شخص او ځای نومونې او ښکارندويي کوي. نومونه په څلور ګروپونو يا ډولونو وېشل شوي دي: ۱_ څيز نوم (اسما)، ۲_ ستاينوم (صفات)، ۳_ شمېر نوم (اعداد)، ۴_ نومځری (ضمير). ۱_ څيز نوم: هغه خپلواک مورفيم ته ويل کېږي، چې نېغ په نېغه د يو څيز نومونه او څرګندونه کوي، لکه: (لرګی، ونه، سړی).... په پښتو ژبه کې نوم د بېلابېلو ځانګړنو له مخې پنځه ډوله وېش شتون لري، چې په لاندې ډول دی: ۱_ د مفهوم له مخې د نوم وېش، ۲_د لفظي جوړښت له مخې د نوم وېش، ۳_ د جنسيت او کيفيت له مخې د نوم وېش، ۴_ د شمېر او کميت له مخې د نوم ويش، ۴_ د فعليت او غير فعليت له مخې د نوم ويش. نوم په عمومي توګه له درېيو اړخونو ګرادنېږي: ۱_ جنس، ۲_ عدد، ۳_ حالت.

ليکوال: عابد الله حافظ
