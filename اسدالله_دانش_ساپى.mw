'''اسدالله دانش ساپى''' (۱۳۴۴ لمريز كال د [[لغمان ولايت]]) د [[افغانستان]] يو نامتو چاپوونکی، د کتابونو خپرندوی او فرهنگپال دی.  

==مخينه== 
اسدالله دانش ساپى پر ۱۳۴۴ ل ل کال په لغمان ولايت كې زېږېدلى دى. لومړنۍ زده كړې يې په لغمان او کندهار کې ترسره کړې او دولسم ټولگی يې په كابل كې لوستی دی. 

اسد دانش له كتاب او خپل فرهنگ سره د ځانگړې مينې درلودو له لامله پر ۱۳۶۶ لمريز كال په [[پېښور]] كې د دانش په نوم يو وړوکی كتابتون پرانيست. دانش كتابتون د هرې ورځې په تېرېدا سره غوړېده او د فرهنگيانو په زړونو كې يې ځاى پيدا كاوه. څه موده وروسته يې د يو شمېر فرهنگي ملگرو په غوښتنه د دانش خپرندويه ټولنې بنسټ کېښود او د دې تر څنگ يې د الفت په نوم د يوې علمي، ادبي او کلتوري مجلې چاپول او خپرول هم پيل کړل چې له نېکه مرغه تر دې مهاله يې ۴۰ گڼې چاپ شوې دي. 
 
دانش خپرندويې ټولنې تر اوسه د دوه زره عنوانه په شاو خوا كې علمي، تاريخي، سياسي، معلوماتي، ادبي، ژورنالېستيکي او نور بېلابېل کتابونه چاپ کړي دي. دانش په لره او بره پښتونخوا کې ځان د لويو خپرندويانو په کتار کې درولی دى. 

اسدالله دانش د هېواد په گڼو ښوونځيو ، كليو او حجرو كې ځوانانو او د كتاب مينه والو لپاره كتابتونونه پرانيستي او هم يې له کتابتونونو سره مرسته کړې. ښاغلى اسد دانش په فرهنگي حلقو كې ډېر ملگري ، خواخوږي او دوستان لري . نوموړی تر دې مهاله په گڼو مډالونو او ستاينليکونو نمانځل شوى دى . په جرمني كې د [[افغانستان]] د كلتوري ودې ټولنې لخوا د سرو زرو په مډال ، د كونړ سيند په مشاعره كې د كونړ مېشتو فرهنگيانو ټولنې لخوا د سرو زرو په مډال ، د ځلا خيريه موسسې لخوا يو مډال ، د كبير ستوري په مډال اوله نيكه مرغه په دې وروستيو كې د [[اشوكا]] په نړيوال ايوارډ هم ونمانځل شو ، چې دا يواځې هغه ته نه بلكې ټول افغان ولس ته يو ښه زيرى دی .

==سرچينه==
# http://www.bbc.co.uk/pashto/news/story/2009/10/091021_studio7_asad.shtml

[[وېشنيزه:پښتانه]]
