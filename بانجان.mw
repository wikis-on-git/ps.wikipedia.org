د بانجڼو کښت او ګټي...

لیکنه: نثاراحمد (صالح)

بانجڼ یو له هغوو نباتاتو څخه دي، چي د کال په هر موسم کښي د انسان د لوږي دفع کوي. 
د بانجڼو انګلیسي نوم Eggplant او علمي نوم یې Solanum Melongena دئ، د کښت لومړۍ مځکه یې د هند اطراف یاد سوي او تر هغه وروسته نورو سیمو ته لېږل سوي.
بانجڼ چي یو کلن نبات دئ، نسبتآ سخته ساقه او بیضوي بلګونه لري. د مېوې رنګ یې بنفشوي ته ورته او کله-کله تور او سپین هم لیدل کیږي.
د بانجڼ ساقه تر ۷۰ سانتي متره پوري لوړیږي، د ځینو ورایټي  ګانو ارتفاع تر ۱۵۰ پوري هم رسیږي. بانجڼ په تودو او نیمه تودو سیمو کښي ښه وده کوي، د یخ په مقابل کښي حساس دئ او ګرمسیري سیمي یې خورا پر طبع برابري دي.
هغه خاوري چي نمجني او رطوبت یې برابر وي او بل چي ښه حاصلخیزه وي د بانجڼو لپاره بیخي ښې دي.
بله مهمه خبره دا چي د بانجڼو د بوټو تر منځ فاصله باید د ۵۰-۶۰ سانتي متره وي او د قطارونو تر منځ یې د ۷۵ څخه تر ۱۰۰ سانتي متره فاصله باید مراعت سي.
بانجڼ د قلمې(نهال) په شکل باید له بزغلۍ څخه اصلي مځکي ته انتقال سي، دا چي د یاد نبات رېښې او مقاومت د تامل وړ وي؛ نو باید د سهار په طرف او یا د مازیګر په خوا کښي اصلي ځای ته انتقال سي، تر څو یې ریښې او ساقه صدمه ونه ویني.
دا چي په صورت عموم د سبزیجاتو اړتیا ډیره او کښت یې اسانه دئ، باید هر سړی په خپلو کورونو کښي سبزي( په خاصه بانجڼ) وکري تر څو یې کورنۍ اړتیا پوره سي.
بانجڼ ګرم نبات دئ، د خوراک په بدل کښي لږ کالوري تولیدوي؛ نو باید یاد ولرو چي د وزن په کابو کولو کښي بانجڼ مثبت رول لري.
اکثره وخت دلته د خوراکي توکو سره جدي چلند نه کیږي، یا ډیر وسوځي او یا بیخي اومه وي. د بانجڼ خوراک باید په ښه پاخه شکل سره وسي.
د بانجڼو په ترکیب کښي ویټامین B کمپلکس، A,C او ځیني معدني مواد، لکه کلیسم، فاسفورس، مس، اوسپنه او پوتاشیم سته، د پورتنیو ګټورو موادو د موجودیت له اسیته د سرطاني ناروغیو سره مقاومت کولایسي.
بانجڼ د فیتونوترنیټ او فنولیکي اجزاو په لرلو سره انټي اکسیدینټ دي چي د کلسترول ضد، د ویني سمونه او د وایرسونو په دفع کښي د پام وړ کار اجراء کوي.
د هغه څېړني له مخي چي په Food& Function مجله کښي تر سره سوې، راغلي، چي بانجڼ د زړه په سلامت ساتلو او د حملې په کمښت کښي مثبت تمامیږي.
مخکي مو وویل چي د وزن په کمولو کښي بانجڼ ستاسو لاسنیوی کولایسي، همدا شان د پوستکي په نرم ساتلو کښي مفید تمامیږي، ځکه چي بانجڼ د انسان د وجود د اوبو توازن په غاړه لري.
بانجڼ د اوسپني ښه ذخیره ده؛ نو د کم خونۍ لپاره بیخي ښه غذا کیدایسي، په رګونو کښي د ویني جریان ښه ترا فعال ساتي او په نتیجه کښي د زړه د حملې مخنیوی کوي.
ښه خبره دا ده چي د بانجڼ مېوه یوازي ګټه نه کوي؛ بلکي د بانجڼ رېښه چي وچه او بیا میده او چوش سي د نفس تنګۍ په دفع کښي خاص رول لري.
د پورتنیو ټولو ګټو سره-سره باید یادونه وکړم، چي بانجڼ د هغو کسانو لپاره مضر تمامېدایسي چي د بواسیرو تکلیف او یا د سترګو درد لري، بیا هم یادونه کوم چي د ډاګټر د لارښووني مطابق باید استفاده وسي.
که مو بیخي بانجڼ ته لاس و خوله نه دریږي، اول باید پوست سي، بیا څلور شغې او په مالګه ښه ووهل سي. تر لږ وخت وروسته باید په اوبو پاک ومینځل سي او بیا په ښو غوړو کښي پاخه سي، تر پخېدو وروسته ښه اشتها ولرئ.
