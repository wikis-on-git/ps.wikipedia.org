'''د پاريس غونډه''' د [[افغانستان]] لپاره د مرستې  نړیوال کنفرانس چې د پاریس د کنفرانس په نامه یادیږي، د فرانسې د ولسمشر نیکولاس سرکوزي، د افغانستان ولسمشر حامد کرزي او د ملګرو ملتونو د سرمنشي بان کي مون په ګډ مشرتابه د ۱۳۸۷ کال د غبرګولي د میاشتې په ۲۳مه نېټه پرانیستل شو. په دې سترې نړیوالې غونډه کې د افغانستان ملي پراختیايي ستراتیژي پیل شوه.  لکه څرنګه چې په وروستۍ اعلامیه کې څرګنده شوه،  ددې کنفرانس نیت دا ؤ څو له دې ستراتیژۍ سره د ملاتړ لپاره د افغان مشرتابه  تر سیوري لاندې  د  افغانستان د حکومت او نړیوالې ټولنې  ګډه  همکاري جلب  کړي. په دغه کنفرانس کې د افغانستان د ملي پراختیايي ستراتیژۍ د پلي کولو او همدارنګه د ۱۳۸۸ کال د ټولټاکنو لپاره د تیارۍ په موخه د ۲۰ میلیاردو ډالرو ژمنه وشوه.
د دغه کنفرانس اعلامیې بیا تایید کړه چې د افغانستان تړون به د دغه هیواد د پرمختګ لپاره د یوبنسټ  په توګه پاتې شي؛ همدارنګه دغه اعلامیې د سازمانونو او اقتصادي وړتیا د پیاوړي کولو لپاره په تیره بیا د کرهڼې او بریښنا په برخه کې لومړیتوبونه څرګند کړل. همدارنګه د دغه کنفرانس په اعلامیه کې د مرستو د څرنګوالي او اغیزمنتوب د پیاوړي کولو په اړه دیوګډ مسوولیت په توګه یادونه وشوه.  په داسې حال کې چې افغان حکومت  د اقتصادي او سیاسی اصلاحاتو ژمنې وکړې، نړیوالې ټولنې هم هوکړه وکړه چې په دوامداره  توګه او له ښې همغږۍ سره به  لا زیاتې سرچینې برابرې کړي.

[[وېشنيزه:افغانستان]]
