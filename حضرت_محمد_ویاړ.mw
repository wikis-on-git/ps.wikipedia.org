څېړنوال '''حضرت محمد ویاړ''' (۱۳۲۷ ل کال خوست، لنډی کلی-۱۳۹۴ د غبرگولي ۱۲، کابل) پوه، څېړونکی او ليکوال وو . 

==زوکړه او زده کړې==
حضرت محمد وياړ د محمد وزير زوی پر ۱۳۲۷ ل ل کال د خوست په لنډي کلي کې دې نړۍ ته سترگې غړولي دي . لومړنۍ او منځنۍ زده کړې يې د غرغښت په لیسه کې سرته رسولي، وروسته [[د کابل پوهنتون]] د ادبیاتو او بشري علومو په پوهنځي کې شامل او پر ۱۳۵۲ ل کال يې د دغه پوهنځي له پښتو څانګې څخه د لیسان دیپلوم تر لاسه کړ .  
==دندې== 
حضرت محمد وياړ پر ۱۳۵۲ ل کال په [[پښتو ټولنه]] کې د پلټونکي په توگه په دنده وګومارل شو . وروسته د کابل مجلې د مرستیال په توگه وټاکل شو. کله چې پر ۱۳۵۷ لمریز کال د افغانستان د علومو اکاډمي په اوسنۍ بڼه جوړه شوه، حضرت محمد ویاړ د دغې اکاډمۍ د علمي غړیتوب ویاړ تر لاسه او د پښتو ژبې او ادبیاتو په انستیتیوت کې يې په علمي څېړنو پیل وکړ. نوموړی پر ۱۳۶۹ کال د آزادو ټاکنو په ترڅ کې د ژبو او ادبیاتو مرکز د فولکلور او شفاهي ادبیاتو د څانگې د آمر په توگه وټاکل شو. بیا څه موده د دغې څانگې علمي غړی و؛ خو څو کاله دمخه یو ځل بیا د دغې څانگې مسوولیت ور وسپارل شو، چې تر اوسه په همدغې دندې بوخت و. حضرت محمد ویاړ په خپل نږدې څلوېښت کلن فرهنګي ژوند کې افغاني فرهنگ په تېره بیا پښتو ژبې او ادبیاتو ته نه هېرېدونکي خدمتونه کړي دي. نوموړي په خپل فرهنګي ژوند کې ځانګړي آثار او مقالې کښلي، چې علمي، څېړنیز ارزښت لري او د دې ترڅنګ يې شاګردان هم روزلي او په وروستیو کلونو کې يې ځینو هندیانو ته هم د پښتو ژبې د زده کړې تدریس کړی دی. څېړنوال حضرت محمد ویاړ په دولتي رتبه کې د مافوق او علمي رتبه کې تر څېړنواله پورې رسېدلی و. نوموړی پر دې سربېره، چې یو ښه څېړونکی او استاد و د غوره او نېکو اخلاقو خاوند هم و، له دوستانو او همکارانو سره يې د یوه نږدې دوست او ورور په څېر کار او چلند کاوه. 
==مړینه==
څېړنوال حضرت محمد ویاړ د ۱۳۹۴ ل کال د غبرگولي پر ۱۲ نېټه د زړه د ناروغۍ له کبله له دې نړۍ څخه سترگې پټې کړې او جنازه یې د مازدیگر پر ۴ بجو د کابل په تخنیکم په تڼي کوټ کې ترسره شوه. مړی یې د خپل کور ترڅنگ خاورو ته وسپارل شو. د ښاغلي ویاړ په جنازه کې يې د افغانستان د علومو اکاډمي معینانو، علمي او اداري غړو د ارواښاد دوستانو، له خوست څخه راغلو خپلوانو، دوستانو او د تڼي کوټ اوسیدونکو گډون کړی و. تر دفن کېدو وروسته، يې په قبر ژوندلیک ولوستل شو ورپسې د افغانستان د اسلامي جمهوریت د جمهور رئیس د خواخوږۍ او تسلیت رالېږل شوی پیغام د علومو اکاډمي د بشري علومو د برخې معین ښاغلي سر محقق محمداسلم افضلي ولوست بیا د افغانستان د اسلامي جمهوریت د اجرایوي رئیس عبدالله عبدالله د غمشریکۍ او تسلیت را استول شوی پیغام د علومو اکاډمي څېړونکي او د کابل مجلې مسئول مدیر ښاغلي څېړندوی سید نظیم سیدي ولوست. په پای کې د علومو اکاډمي د سلاکار استاد رفیع، د علومو اکاډمي مالي او اداري معین ښاغلي څېړنپوه حسین فرمند، د علومواکاډمي د ژبو او ادبیاتو مرکز رئیس ښاغلي څېړنپوه سید محی الدین هاشمي او ځینو نورو ښاغلو په لاس د گلو گېډۍ د ده پر قبر کېښودل شوه.


[[وېشنيزه:پښتانه]] 
[[وېشنيزه:افغانان]] 
[[وېشنيزه:لیکوال]] 
[[وېشنيزه:څېړنوالان]] 
[[وېشنيزه:افغان لیکوال]] 
[[وېشنيزه:پښتانه لیکوال]] 
[[وېشنيزه:مړه]]
