پوهاند مجروح شهيد ډاكټر سېد بهاؤالدين مجروح د افغانستان د نوميالي شاعر، اديب، او سياستمدار ښاغلي [[سيد شمس الدين مجروح]] زوى دى، چې په ۱۹۲۸زېږيز كال د فبرورۍ په ۱۲مه نيټه د كنړ ولايت د اسمار ولسوالۍ د شينكوړك د كلي په يوه روحاني كورنۍ كې زېږېدلې دى. لومړنۍ ښوونې يې د شينكوړك د كلي په جومات كې پېل او سرته ورسولې. له څه مودې وروسته كابل ته دخپل پلار سره ولاړ او د ديارلس كلنۍ په عمر د استقلال لېسې په څلورم ټولګي كې شامل شو. په ۱۹۵۰زېږيز كال ددغې لېسې د ادب او فلسفې له څانګې څخه په لومړۍ درجه فارغ او د هغه وخت ددولت لخوا د لوړو تحصيلاتو لپاره فرانس ته ولېږل شو. د ۱۹۵۲ز تر ۱۹۵۸ز كال پورې د پاريس په سوربن او بيا د (مونټ پليه) په پوهنتو كې خپل لوړ تحصيلات د روحياتو او فلسفې په څانګه كې د مافوق لسان تر درجې سرته ورسول. په همدې دوره كې يې وكړاى شوه چې د الماني ا و انګړېزي ژبو ادبيات په غربي الماني او انګلستان كې سرته ورسوي. په ۱۹۵۸زېږيز كال خپل هېواد ته راستون شو او په همدغه كال د كابل پوهنتو د ادبياتو د پوهنځي ښوونكې او بيا رييس شو. پوهاند مجروح خپل ټول ژوند د پوهې په خدمت كې تېركړ، او د ژوند په وروستيو كلو كې يې خپل علم او قلم د خپلو مجاهدو او مهاجرو وروڼو په خدمت كې په كار واچاوه، چې په دغه لار كې دده د لاسه هغه وخت قلم وغورځېد چې د اسلام، وطن او افغان دښمنه قوتونو لخوا د ۱۹۸۸زېږيز كال د فبرورۍ په ۱۱مه نېټه د جمعې په شپه د خپل دفتر ترمخه په پېښور كې وويشتل شو او په شهادت ورسېد.




[[وېشنيزه:پښتانه]]
[[وېشنيزه:پښتانه ليکوال]]
[[وېشنيزه:افغاني ليکوال]]
[[وېشنيزه:افغانان]]
