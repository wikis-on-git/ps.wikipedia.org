'''خيال محمد کټوازی''' د عبدالغفار زوی  او په کال ١٣٢٩ لمريز کي د پکتيكا ولايت د مرکز د ښرنې د ملکانو په کلي کي زېږېدلی.

== زده کړې ==
لومړنۍ زده کړي يې د ښرنې د علي بابا لېسه کي نوري زده کړي يې د [[عبدالرحمان مومند|رحمان بابا]] په لېسه كې او لوړي زده کړي يې [[د کابل پوهنتون]] د ادبياتو د ژورناليزم په څانګه کي سرته رسولي . 


== دندې ==
له کال ١٣٤٩ لمريز  کال څخه يې د [[راډيو افغانستان]] د خپرونو په ډېرو برخو کي کار کړی ، په کال  ١٣٥٥ کي د راډيو د خپرونو د لوی مديريت مرستيال او په ١٣٥٧ لمريز  کي د راډيو تلويزيون د وزارت معين او د سولي او پيوستون د ټولني ريس و . 

خيال محمد کټوازی د ۱۳۵۸ لمريز کال په پيل کي داطلاعاتو او کلتور د وزير  په توګه وټاکل شو ، خو د همدې کال د جدي په شپږمه نېټۀ پر افغانستان  د شوروي اتحاد د يرغل نه وروسته د هغوئ له خوا زنداني او د شورويانو د استعمار په ټول دوران کي د [[ببرک کارمل]] د څرخي پله په زندان کي کوټه قلف ساتل شوی و . 

په کال ١٣٦٧ لمريز کي د [[ګرباچف]] د بيا جوړوني د لاري له مخي د [[ډاکټر نجيب الله ]] دملي روغي جوړي په دوران کي د څه ناڅه نهه کاله زندان څخه وروسته راخلاص او د يو کال وزګارۍ وروسته د باندنيو چارو  په وزارت کي د سلاکار وزير او څه موده وروسته د همدې وزارت  د معين په توګه په کار لګياشو  .

په کال ١٣٧٠ لمريز کي په [[لېبيا]] کي د افغانستان د سفير په توګه وټاکل شو او بيا په لېبيا کي تر يونيم کال دندي وروسته [[هالنډ]] ته کډوال شو، او تر اوسه په نوموړي هيواد کي اوسيږي . 

ښاغلی کټوازی له ١٣٤٩ څخه تر ١٣٥٧ کال پوري د هيواد په ځينو خپرونو په تېره بيا په راډيو کي ليکني او څېړني لري .

== چاپ شوي اثار ==
#د رڼا بهير - شعري ټولګه  
#پرېشانه ولولې - شعري ټولګه 

== د شعر بېلګه ==
<center>قرباني
{{شعر}}
{{ب|په غبرګو زولنو کې د اخـــــــتيار سره درځم|ستا غيږې ته مرګيه له ايـــــــــثار سره درځم}}
{{ب|نوبت ته دې ولاړ يمه د نېــــــل حريصه روده|لږ صبر راته وکړه له سيـــــــــنګار سره درځم}}
{{ب|زما د زړه له کومې د منصـــــور اروا ته وايه|مزار ته دې په غاړه کې له دار ســــــره درځم}}
{{ب|دحــق ادا کول خو قرباني د ځوانۍ غــواړي|ارمانه صدقې ته له مزار ســـــــــــــــــره درځم}}
{{ب|پيرو ، د پروانې ته د اورونو لوبه څــــــــه ده|د ميني ازمويښت ته له انګار ســـــره درځم}}
{{ب|خزان مې په ګلزار د ارزوګانو باندي راغی|فرياد ته به ماتمه له بهار ســــــــــــــره درځم}}
{{ب|پيالې مي پورته کړي د وطن د عشق له ميو|د سر په پيمانه کي له خــــــــــمار سره درځم}}
{{ب|ستا توره او قلم مي مشـــــــــالونه د سفر دي|دربار ته دي خوشاله له ټيــــنګار سره درځم}}
{{ب|کامران دې وي وطن او ککرۍ دې زما نذر |دننــــــــــګ د بيړۍ نوحه له تلوار سره درځم}}
{{ب|د زړه د وينو رنګ  مي د سينې ټپونه سپړي|يو ګل د پسرلي يم له پرهار ســـــــــــــره درځم}}
{{ب|د ''خيال'' په تصور کي د وطن د الـهام ناوې|سلام ته دې د عشق له افتخار ســـــــره درځم}}
{{د شعر پای}}
د څرخي پله زندان ١٣٦٤ ل
</center>


[[وېشنيزه: پښتانه شاعران]]
[[وېشنيزه: پښتانه]]
[[وېشنيزه: پښتانه ليکوال]]
[[وېشنيزه: افغانان]]
