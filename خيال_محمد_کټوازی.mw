ښاغلی خيال محمد کټوازی دعبدالغفار زوی  اوپه کال ١٣٢٩ لمريز کي د پکتيا ولايت د مرکز د ښرنې د ملکانو په کلي کي زېږېدلی ، لومړنۍ زده کړي يې د ښرنې د علي بابا لېسه کي نوري زده کړي يې د رحمان بابا او لوړي زده کړي يې د کابل پوهنتون د ادبياتو د ژورناليزم په څانګه کي سرته رسولي . 

له کال ١٣٤٩ لمريز  کال څخه يې د راډيو افغانستان د خپرونو په ډېرو برخو کي کار کړی ، په کال  ١٣٥٥ کي د راډيو د خپرونو د لوی مديريت مرستيال او په ١٣٥٧ لمريز  کي د راډيو تلويزيون د وزارت معين او د سولي او پيوستون د ټولني ريس و . 

خيال محمد کټوازی د ١٣٨٥ لمريز کال په پيل کي داطلاعاتو او کلتور د وزير  په توګه وټاکل شو ، خو د همدې کال د جدي په شپږمه نېټۀ پر افغانستان  د شوروي اتحاد د يرغل نه وروسته  د هغوئ له خوا زنداني او د شورويانو د استعمار په ټول دوران کي د ببرک کارمل د څرخي پله په زندان کي کوټه قلف ساتل شوی و . 

په کال ١٣٦٧ لمريز کي د ګرباچف د بيا جوړوني د لاري له مخي د ډاکټر نجيب دملي روغي جوړي په دوران کي د څه ناڅه نهه کاله زندان څخه وروسته راخلاص او د يو کال وزګارۍ وروسته د باندنيو چارو  په وزارت کي د سلاکار وزير او څه موده وروسته د همدې وزارت  د معين په توګه په کار لګياشو  .

په کال ١٣٧٠ لمريز کي په لېبيا کي دافغانستان د سفير په توګه وټاکل شو او بيا په لېبيا کي تر يونيم کال دندي وروسته هالنډ ته کډوال شو  ، او تر اوسه په نوموړي هيواد کي اوسيږي . 

ښاغلی کټوازی له ١٣٤٩ څخه تر ١٣٥٧ کال پوري د هيواد په ځينو خپرونو په تېره بيا په راډيو کي ليکني او څېړني لري . 

 


== چاپ شوي اثار ==
 
 

د رڼا بهير                   شعري ټولګه  

پرېشانه ولولې              شعري ټولګه 

 
== د شعر بېلګه ==

قرباني

 
په غبرګو زولنو کې د اخـــــــتيار سره درځم

ستا غيږې ته مرګيه له ايـــــــــثار سره درځم

نوبت ته دې ولاړ يمه د نېــــــل حريصه روده

لږ صبر راته وکړه له سيـــــــــنګار سره درځم
 
زما د زړه له کومې د منصـــــور اروا ته وايه

مزار ته دې په غاړه کې له دار ســــــره درځم

دحــق ادا کول خو قرباني د ځوانۍ غــواړي

ارمانه صدقې ته له مزار ســـــــــــــــــره درځم
 
پيرو ، د پروانې ته د اورونو لوبه څــــــــه ده

د ميني ازمويښت ته له انګار ســـــره درځم
 
خزان مې په ګلزار د ارزوګانو باندي راغی

فرياد ته به ماتمه له بهار ســــــــــــــره درځم
 
پيالې مي پورته کړي د وطن د عشق له ميو

د سر په پيمانه کي له خــــــــــمار سره درځم
 
ستا توره او قلم مي مشـــــــــالونه د سفر دي

دربار ته دي خوشاله له ټيــــنګار سره درځم

( کامران دې وي وطن او ککرۍ دې زما نذر )

دننــــــــــګ د بيړۍ نوحه له تلوار سره درځم

د زړه د وينو رنګ  مي د سينې ټپونه سپړي

يو ګل د پسرلي يم له پرهار ســـــــــــــره درځم

 
د (خيال ) په تصور کي د وطن د الـهام ناوې

سلام ته دې د عشق له افتخار ســـــــره درځم

دڅرخي پله زندان ١٣٦٤ ل
[[Category: پښتانه شاعران]]
