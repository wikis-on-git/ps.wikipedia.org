نجم الدین اربکان په تورکيه کې د [[مصطفی کمال اتاتورک]] په راتگ او د عثماني خلافت له ړنگیدو تر دا مهاله په دغه هېواد کې د داسې یوه حالت شاهد یو چې له پخوا سره ډېر توپیر لري. تر ټولو ستر توپیر دا دی چې د تورکيې په ټولنه کې دین د پخوا په پرتله بېل ځای خپل کړی. د څو پیړیو لپاره عثماني واکمنۍ د دین په نامه په تورکيه د چارو واگې چلولې او امپراتوري یې مخ ته بېوله. 
په لومړنۍ نړیواله جگړه کې د رامنځته شوو بدلونونو له امله د عثماني تورکيې پراخه جغرافیه هم اوسنیو پولو ته ورلنډه شوه. له عثماني واکمنۍ وروسته په دې هېواد کې د داسې سیاسي او پوحي بهیر شاهد یو چې له دین جلا د حکومت کولو هڅه کوي. دا بهیر گڼ افراطي چلندونه پدې برخه کې شاته پرې اېښي او ویلای شو چې له هغو کسانو سره یې زیات واټن خپل کړ چې دیني باورونه یې درلودل. 
خو د څو لسیزو په تیریدو سره سیاست او حکومت ته د دین د بېرته ورتگ جدي نښې ونه کتل شوې، دا چاره د لومړي ځل لپاره په دې هېواد کې د اربکان په باورونو کې ژوندۍ شوه او په دې برخه کې لومړنی گام یې د بېلابېلو بې دینه گوندونو پر وړاندې د ۱۹۷۰ زیږيديز کال په جنورۍ میاشت کې د ملي نظام گوند په جوړولو سره پورته کړ. له هغه گوند وروسته د ملي روغې په نامه گوند جوړيږي او په ۱۹۸۰ کال کې د جنرال اورن لخوا تر پوځي کودتا پورې دا گوند د نجم الدین اربکان په مشرۍ فعالیت کوي او پدې کلونو کې یې په دولت او پارلمان کې هم ونډه درلوده. 
په ټول کې هغه د پخواني گوند له درېدو وروسته څو گوندونه جوړ کړل چې تل به د بې دینه گوندونو لخوا له پرځون سره مخ وو، د دې گوندونو مشهور هغه یې د هوساینې په نوم گوند دی چې په ۱۳۶۲ کال کې په اوړي کې جوړ شو. ښاغلي اربکان او گوند یې په خپلو پلانونو سره وکولای شول چې د ۱۳۷۴ کال په ټاکنو کې د نسبي ډیري رایې تر لاسه کړي. 
په لومړي سر کې دوه گوندونو ایتلاف وکړ چې پدې ټاکنو کې یې دوهم او درېیم مقام تر لاسه کړی وو او پدې ډول یې دولت په لاس کې واخیست. میرمن تانسوچیلر او ښاغلي مسعود ییلماز په هغه وخت کې د دې گوندونو مشري کوله. خو د هغوی ایتلاف د لنډ مهال لپاره وو او د دوی تر منځ د اختلاف له راولاړېدو سره ایتلاف هم له منځه لاړ او د میرمن چیلر او ښاغلي اربکان تر منځ ایتلاف وشو چې پکې ښاغلی اربکان د دولت مشر شو او دا په تورکيه کې په هغه شالید کې ریښتیا هم نوی بدلون وو. په دې تاریخ کې د تورکيې په تر ټولو لوړ سیاسي مقام کې د ښاغلي اربکان حضور د پام وړ دی او دا د تورکيې د پوځيانو لپاره د زغم وړ نه وه او د هغه د دولت د مشرتابه او د لومړي وزارت پوست تر یوه کال زیات دوام ونکړ. 
هغه د اسلامي هېوادونو تر منځ د پراخو اړیکو لپاره ډېره لېوالتیا درلوده. د همدې موخې لپاره یې د اوو هېوادونو په وربللو سره د (D8(Developing 8)) بنسټ کېښود، گڼو اصلي او سترو اسلامي هېوادونو ته یې سفرونه وکړل او د دې هېوادونو له مشرانو سره یې د گډې ناستې لپاره هغوی ته تورکيې ته د ورتگ بلنه ورکړه. د دې هېوادونو مشرانو هم لومړنۍ ناسته په تورکيه کې ترسره کړه او تر دمگړۍ یې هم فعالیت څه ناڅه پر مخ ځي خو په هغه پېمانه ندی چې ښاغلي اربکان یې تمه درلوده. 
په بله وینا ښاغلي اربکان د نورو هېوادونو په گډه ملتیا سره د اسلامي نړۍ د ودې په موخه د یوه نوي چورلیځ لپاره د ټولیزو هڅو د کارولو په موخه مټې را نغاړلې وې او لدې امله چې د دې موخې پر وړاندې ډېر گڼ خنډونه پراته وو د عمل جامې یې په تن نکړې. پدې کړۍ کې د ورگډو یو شمېر غړو هېوادونو نه لېوالتیا، د نورو لورو ناخوښي او د تورکيې کورنیو شرایطو چې د اربکان واکونه یې محدود کړي وو د هغه د دې ارمان په پوره کولو کې یې له سختو ستونزو سره مخ کړ. 
بل مهم ټکی دا دی چې پوځ په تورکيه کې له نوو شرایطو او نوې ښکارندې سره مخامخ شو چې دا شرایط په تورکيه کې له بنسټیزو سیاستونو سره په کلي ډول په ټکر کې وو او هغه داسې چې دا وخت نو د  یوه سکولر هېواد په توگه پرې لسگونه کلونه اوښتل. 
له همدې امله پوځیانو د سکولار سیالو گوندونو په گډون د ښاغلي اربکان او د هغه د دوستانو لپاره گڼ خنډونه وزیږول چې په پای کې د دې لامل شول چې په ۱۹۷۶  کال کې له خپلې دندې څنگ ته شي. لدې اقدام وروسته د اربکان او د هغه د گوند د نورو غړو فعالیتونه محدود شول. لدې وخت څخه وروسته دی چې په تدریج سره د گوند ځوان غړي د نورو فعالیتونو په لور لېوالتیا مومي او په پای کې د عدالت او توسعې گوند جوړوي. 
خو وروسته لدې چې ښاغلی اربکان له دندې څخه څنگ ته شو او د عدالت او توسعې گوند جوړ شو نور د دې گوند هغومره هرکلی نه کېده لکه پخوا چې کېده. یو شمېر اختلافونه هم د گوند د ننه لیدل کېدل. د هغوی خط مشې په ځینې برخو کې د یو شمېر اسلام پالو بهیرونو نه خوښېده. له بلې خوا یو شمېر دا باور درلود چې ښاغلی اربکان تندلاری دی نو د هغه د سیاسي فعالیتونو پر سر یې یو شمېر خنډونه رامنځته کړل. 
په هر حال د تورکيې عدالت او د توسعې گوند د هغو گوندونو له زړه څخه راوتلی گوند دی چې د هغو گوندونو او د تورکيې د اسلامي بهیرونو په سر کې ښاغلی اربکان گڼل کېږي. که څه هم په تورکيه کې د وروستیو نظرپوښتنو له مخې د هغه گوند چې اوس هم شته ډېر پلویان نلري خو خپله اربکان د ټولې سیمې او اسلامي نړۍ په کچه د درناوي وړ وو. د نجم الدین اربکان نوم د تورکيې په تاریخ کې تلپاتې دی او تر ډېره د هغه نوم د تورکيې د عدالت او توسعې گوند ته هم ورپاتې دی.
