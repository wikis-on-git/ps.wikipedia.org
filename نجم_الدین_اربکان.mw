نجم الدین اربکان د ترکي اسلام پالنې پلار



په ترکیه کې د مصطفی کمال اتاترک په راتګ او د عثماني خلافت له ړنګیدو تر دا مهاله په دغه هېواد کې د داسې یوه حالت شاهد یو چې له پخوا سره ډېر توپیر لري. تر ټولو ستر توپیر دا دی چې د ترکیې په ټولنه کې دین د پخوا په پرتله بېل ځای خپل کړی. د څو پیړیو لپاره عثماني واکمنۍ د دین په نامه په ترکیه د چارو واګې چلولې او امپراتوري یې مخ ته بېوله. 
په لومړنۍ نړیواله جګړه کې د رامنځته شوو بدلونونو له امله د عثماني ترکیې پراخه جغرافیه هم اوسنیو پولو ته ورلنډه شوه. له عثماني واکمنۍ وروسته په دې هېواد کې د داسې سیاسي او پوحي بهیر شاهد یو چې له دین جلا د حکومت کولو هڅه کوي. دا بهیر ګڼ افراطي چلندونه پدې برخه کې شاته پرې اېښي او ویلای شو چې له هغو کسانو سره یې زیات واټن خپل کړ چې دیني باورونه یې درلودل. 
خو د څو لسیزو په تیریدو سره سیاست او حکومت ته د دین د بېرته ورتګ جدي نښې ونه کتل شوې، دا چاره د لومړي ځل لپاره په دې هېواد کې د اربکان په باورونو کې ژوندۍ شوه او په دې برخه کې لومړنی ګام یې د بېلابېلو بې دینه ګوندونو پر وړاندې د ۱۹۷۰ زیږيديز کال په جنورۍ میاشت کې د ملي نظام ګوند په جوړولو سره پورته کړ. له هغه ګوند وروسته د ملي روغې په نامه ګوند جوړيږي او په ۱۹۸۰ کال کې د جنرال اورن لخوا تر پوځي کودتا پورې دا ګوند د نجم الدین اربکان په مشرۍ فعالیت کوي او پدې کلونو کې یې په دولت او پارلمان کې هم ونډه درلوده. 
په ټول کې هغه د پخواني ګوند له درېدو وروسته څو ګوندونه جوړ کړل چې تل به د بې دینه ګوندونو لخوا له پرځون سره مخ وو، د دې ګوندونو مشهور هغه یې د هوساینې په نوم ګوند دی چې په ۱۳۶۲ کال کې په اوړي کې جوړ شو. ښاغلي اربکان او ګوند یې په خپلو پلانونو سره وکولای شول چې د ۱۳۷۴ کال په ټاکنو کې د نسبي ډیري رایې تر لاسه کړي. 
په لومړي سر کې دوه ګوندونو ایتلاف وکړ چې پدې ټاکنو کې یې دوهم او درېیم مقام تر لاسه کړی وو او پدې ډول یې دولت په لاس کې واخیست. میرمن تانسوچیلر او ښاغلي مسعود ییلماز په هغه وخت کې د دې ګوندونو مشري کوله. خو د هغوی ایتلاف د لنډ مهال لپاره وو او د دوی تر منځ د اختلاف له راولاړېدو سره ایتلاف هم له منځه لاړ او د میرمن چیلر او ښاغلي اربکان تر منځ ایتلاف وشو چې پکې ښاغلی اربکان د دولت مشر شو او دا په ترکیه کې په هغه شالید کې ریښتیا هم نوی بدلون وو. په دې تاریخ کې د ترکیې په تر ټولو لوړ سیاسي مقام کې د ښاغلي اربکان حضور د پام وړ دی او دا د ترکیې د پوځيانو لپاره د زغم وړ نه وه او د هغه د دولت د مشرتابه او د لومړي وزارت پوست تر یوه کال زیات دوام ونکړ. 
هغه د اسلامي هېوادونو تر منځ د پراخو اړیکو لپاره ډېره لېوالتیا درلوده. د همدې موخې لپاره یې د اوو هېوادونو په وربللو سره د (D8(Developing 8)) بنسټ کېښود، ګڼو اصلي او سترو اسلامي هېوادونو ته یې سفرونه وکړل او د دې هېوادونو له مشرانو سره یې د ګډې ناستې لپاره هغوی ته ترکیې ته د ورتګ بلنه ورکړه. د دې هېوادونو مشرانو هم لومړنۍ ناسته په ترکیه کې ترسره کړه او تر دمګړۍ یې هم فعالیت څه ناڅه پر مخ ځي خو په هغه پېمانه ندی چې ښاغلي اربکان یې تمه درلوده. 
په بله وینا ښاغلي اربکان د نورو هېوادونو په ګډه ملتیا سره د اسلامي نړۍ د ودې په موخه د یوه نوي چورلیځ لپاره د ټولیزو هڅو د کارولو په موخه مټې را نغاړلې وې او لدې امله چې د دې موخې پر وړاندې ډېر ګڼ خنډونه پراته وو د عمل جامې یې په تن نکړې. پدې کړۍ کې د ورګډو یو شمېر غړو هېوادونو نه لېوالتیا، د نورو لورو ناخوښي او د ترکیې کورنیو شرایطو چې د اربکان واکونه یې محدود کړي وو د هغه د دې ارمان په پوره کولو کې یې له سختو ستونزو سره مخ کړ. 
بل مهم ټکی دا دی چې پوځ په ترکیه کې له نوو شرایطو او نوې ښکارندې سره مخامخ شو چې دا شرایط په ترکیه کې له بنسټیزو سیاستونو سره په کلي ډول په ټکر کې وو او هغه داسې چې دا وخت نو د  یوه سکولر هېواد په توګه پرې لسګونه کلونه اوښتل. 
له همدې امله پوځیانو د سکولار سیالو ګوندونو په ګډون د ښاغلي اربکان او د هغه د دوستانو لپاره ګڼ خنډونه وزیږول چې په پای کې د دې لامل شول چې په ۱۹۷۶  کال کې له خپلې دندې څنګ ته شي. لدې اقدام وروسته د اربکان او د هغه د ګوند د نورو غړو فعالیتونه محدود شول. لدې وخت څخه وروسته دی چې په تدریج سره د ګوند ځوان غړي د نورو فعالیتونو په لور لېوالتیا مومي او په پای کې د عدالت او توسعې ګوند جوړوي. 
خو وروسته لدې چې ښاغلی اربکان له دندې څخه څنګ ته شو او د عدالت او توسعې ګوند جوړ شو نور د دې ګوند هغومره هرکلی نه کېده لکه پخوا چې کېده. یو شمېر اختلافونه هم د ګوند د ننه لیدل کېدل. د هغوی خط مشې په ځینې برخو کې د یو شمېر اسلام پالو بهیرونو نه خوښېده. له بلې خوا یو شمېر دا باور درلود چې ښاغلی اربکان تندلاری دی نو د هغه د سیاسي فعالیتونو پر سر یې یو شمېر خنډونه رامنځته کړل. 
په هر حال د ترکیې عدالت او د توسعې ګوند د هغو ګوندونو له زړه څخه راوتلی ګوند دی چې د هغو ګوندونو او د ترکیې د اسلامي بهیرونو په سر کې ښاغلی اربکان ګڼل کېږي. که څه هم په ترکیه کې د وروستیو نظرپوښتنو له مخې د هغه ګوند چې اوس هم شته ډېر پلویان نلري خو خپله اربکان د ټولې سیمې او اسلامي نړۍ په کچه د درناوي وړ وو. د نجم الدین اربکان نوم د ترکیې په تاریخ کې تلپاتې دی او تر ډېره د هغه نوم د ترکیې د عدالت او توسعې ګوند ته هم ورپاتې دی.
