[[انځور:The mausoleum of Ahmad Shah Durrani (Ahmad Shah Baba).jpg|بټنوک|صالح محمد صالح]]
'''صالح محمد صالح''' (زېږېدنه: ۱۳۵۶ لمريز لېږدي [[کال]]، د [[لړم (مياشت)|لړم]] مياشتې ۳، د [[هلمند ولايت]] [[لښکرگاه]]) ''(په انگرېزي: Salih Mohammad Salih)'' د افغانستان يو [[پښتانه|پښتون]] او [[پښتو ژبه|پښتو ژبی]] [[ليکوال]]، [[ژباړونکی]] او [[خبريال]] دی.  

==مخينه==
صالح محمد صالح د لعل محمد (لعل گل) خان زوى دى چې د ۱۳۵۶ لمريز کال د [[لړم]] پر درېيمه نېټه د [[هلمند ولايت]] مرکز لښکرگاه ښار په باباجي سيمه کې زېږېدلى دی. په څلورکلنۍ کې يې کډه کابل ته وکوچېده، د کابل د چهلستون ملا بزرگ سيمه کې يې استوگنه غوره کړه، چي د واصل اباد سيمي په [[عمرا خان]] ښوونځي کې يې لومړنۍ زده کړه پيل کړه. له پېنځم تر لسم ټولگي پورې يې تڼي کوټ ښوونځى ولوست او يوولسم او دولسم ټولگي يې په حبيبيه لېسه کې پای ته ورساوه. د يادولو وړ ده چې صالح صاحب د اقتصادي ستونزو له لامله اووم ټولگى په دوه کاله لوستې، دا ځکه چې يو کال له ناچارۍ څخه په مزدورۍ بوخت شو.

==زده کړې==
د طالبانو پر مهال يې د کانکور ازموينه ورکړه خو د ازموينې نتايج يې ورک شول؛ بل کال يې بيا ازموينه ورکړه چې د [[کندهار پوهنتون]] د کرنې پوهنځي ته بريالى شو. هغه هغه مهال د کورنيو اقتصادي ستونزو له کبله له لوړو زده کړو بې برخې پاتې شو، خو وروسته یې خپلې نورې زده کړې د ژورنالیزم په څانگه کې وکړې.

==خبريالي او فرهنگي فعاليتونه==

صالح محمد صالح د ۱۲ ټولگي تر پای ته رسولو وروسته کندهار ته کډه شو، چې وروسته يې په ۲۰۰۱ ز کال [[پېښور]] ته مخه کړه او د هيلې مجلې مرستيال شو، چې د امتياز خاوند يې ډنمارک مېشتي فرهنگپال ول.  

وروسته کوټې ته ولاړ او د ۱۳۸۰ لمريز کال په [[زمری (مياشت)|زمري]] مياشت کې يې د پالنې په نامه يوه دوې مياشتنۍ مجله پيل کړه چې د امتياز خاوند يې صحاف نشراتي موسسه وه. د ۱۳۸۱ لمريز کال په [[وری (مياشت)|وري]] مياشت کې د ميوند درې مياشتنۍ مجلې مرستيال شو، چې د امتياز خاوند يې ميوند کلتوري ټولنه وه. د ۲۰۰۲ ز کال په [[اپرېل]] کې په پېښـور کې د بي بي سي راډيو په تعليمي پروژو کې د خبريال او پروډيوسر په توگه وگومارل شو؛ درې نيم کاله يې دا دنده ترسره کړه. وروسته د ماليې وزارت په مطبوعاتي دفتر کې د مطبوعاتي څانگپوه (متخصص) په توگه وگومارل شو چې اته مياشتې يې دا کار پر مخ يووړ.  

د ۱۳۸۴ لمريز کال په [[چنگاښ]] مياشت کې په کندهار کې د سور غر په نامه د يوې اوونيزې مسوول مدير شو، چې د ۱۳۸۵ لمريز کال په [[کب]] مياشت کې له ازادۍ راډيو سره د [[هلمند ولايت]] د خبريال په توگه مقرر شو چې اوس د چک جمهوريت په پلازمېنه پراگ کې د همدې راډيو په مرکزي دفتر کې کار کوي.

صالح محمد صالح د یوې غیر دولتي رسنۍ لومړنی خبریال وو چې په هلمند کې يې دنده پيل کړه.

له فرهنګي فعاليتونو يې عمده کار د دوو کلونو لپاره د هوسۍ په نوم د دوه مياشتنۍ مجلې چلول وو.

==چاپ شوي آثار==
تر دا مهاله پورې يې ۱۷ کتابونه چاپ شوي چې ۳ ټوکه يې ليکلي او ۱۴ نور يې ژباړلي دي:

# د ارغند د څپو ژبه- د لوى کندهار د شاعرانو تذکره، (لومړى ټوک)، خپروونکې پښتو يون ټولنه، ۱۳۸۰ لمريز کال، پسرلى.
# د افشاري استبدادونو پرضد د افغانانو پاڅونونه (ژباړه) تاريخي کتاب، ليکوال: محمد اعظم سيستانى، ۱۳۸۰ لمريز کال، خپروونکې: صحاف نشراتي موسسه.
# پاڼه ورژېده (ناول- ژباړه) خپروونکې: پښتو يون او دانش خپرندويه ټولنه، ليکوال: ربيع انصاري، ۱۳۸۱ لمريز کال.
# اروايي روغتيا(ارواپوهنه- ژباړه) خپروونکې: دانش خپرندويه ټولنه، ۱۳۸۱ لمريز کال.
# ولې ځورېږو؟ (ارواپوهنه- ژباړه) خپروونکې: دانش خپرندويه ټولنه، ۱۳۸۱ لمريز کال.
# تالنده (ناول- ژباړه) خپروونکې: نارنج خپرندويه ټولنه، ليکوال: محمد حجازي، ۱۳۸۲ لمريز کال.
# د ارغند د څپو ژبه- د لوى کندهار د شاعرانو تذکره، (دويم ټوک)، خپروونکې: بېنوا فرهنگي ټولنه، ۱۳۸۲ لمريز کال.
# مديريت او مشرتوب: (د ادارې اړوند اثر- ژباړه)، ليکوالان: مريلين منينگ او پاتريشا هداک، خپروونکې: بېنوا فرهنگي ټولنه، ۱۳۸۲لمريز کال.
# داستان څه دى او څنگه ليکل کېږي؟ (تيوري- ژباړه)، ليکوال: جواد نعيمي، خپروونکې: بېنوا فرهنگي ټولنه، ۱۳۸۲ لمريز کال.
# د دوستۍ ارواپوهنه: ليکوال، ډاکټر ډان گابر، خپروونکې: بېنوا فرهنگي ټولنه، ۱۳۸۳ لمريز کال.
# پښتو او د ژباړې اړتيا: خپروونکې: بېنوا فرهنگي ټولنه، ۱۳۸۳ لمريز کال.
# يو بوډا مري: (نړيوالې کيسې- ژباړه) خپروونکې: بېنوا فرهنگي ټولنه، ۱۳۸۲ لمريز کال.
# له ځان سره داسې مينه وکړه: (ارواپوهنه- ژباړه) ليکوال: ډاکټر گي هندريکز، خپرندويه: دانش خپرندويه ټولنه، ۱۳۸۳ لمريز کال.
# د کندهار پاڅون او د ايران صفوي دولت ړنگېدل: (تاريخي اثر- ژباړه) ليکوال: کانديد اکاډميسين محمد اعظم سيستاني، خپروونکې: د افغانستان د کلتوري ودې ټولنه- جرمني، ۱٣۸۴ لمريز کال.
# زه بدلمنې نه يم! (ناول) خپروونکې: صحاف نشراتي موسسه، کوټه ١٣٨٦ لمريز کال.
# ژوند ته دې شفا ورکړه (ارواپوهنه- له انګرېزي ژباړه) لیکواله: لویس. هې، خپروونکې: سروش کتابپلورنځی، ۲۰۱۸ ز کال.
# تر ذهن مخکې شه (ارواپوهنه- له انګرېزي ژباړه) لیکوالان: ماتیو مککي او دوکتوره کاټرین ستکر، خپروونکی: سروش کتابپلورنځی، ۲۰۱۹ ز کال.

==ناچاپ آثار==
دغه راز يې ځينې نور کتابونه تر کار لاندې دي. د دې تر څنگ يې په لسگونو ليکنې په افغانستان کې دننه او بهر بېلابېلو خپرونو کې چاپ شوې، او ځينې شعرونه هم لري.

د يادونې وړ ده چې صالح درې ځلې د خبريالۍ په ډگر کې ستاينليکونه او جايزې تر لاسه کړې دي، تر ټولو معتبره جايزه د امريکا د يوې ټولنې BBG له خوا د هغه د غوره کار له کبله په ۲۰۰۷ ز کال کې ورکړل شوې ده.




[[وېشنيزه: پښتانه ليکوال]]
[[وېشنيزه: پښتانه ژباړونکي]]
[[وېشنيزه:د آزادۍ راډيو خبريالان]]
