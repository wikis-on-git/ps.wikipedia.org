[[انځور:The mausoleum of Ahmad Shah Durrani (Ahmad Shah Baba).jpg|بټنوک|صالح محمد صالح]]
'''صالح محمد صالح''' (زېږېدنه: ۱۳۵۶ ل. - ) ''(په انگرېزي: Salih Mohammad Salih)'' يو [[پښتانه|پښتون]] ژباړونکی او خبريال دی. نوموړي گڼ شمېر کتابونه پښتو ژبې ته ژباړلي، همدا راز يې د ځينو خپرونو سره د خبريالۍ دندې هم ترسره کړي. دم مهال د آزادۍ راډو سره په کار بوخت دی.

==مخينه==
صالح محمد صالح د لعل محمد (لعل گل) خان زوى دى چې د ۱۳۵۶ لمريز کال د لړم (عقرب) پر درېيمه نېټه د [[هلمند ولايت]] مرکز، لښکرگاه ښار په باباجي سيمه کې زېږېدلى، په څلورکلنۍ کي يې کډه کابل ته وکوچېده، د کابل د چهلستون ملابزرگ سيمه کې يې استوگنه غوره کړه، چي د واصل اباد سيمي په عمراخان ښوونځي کې يې لومړنۍ زده کړه پيل کړه، له پنځم څخه تر لسم ټولگي پورې يې تڼي کوټ ښوونځى ولوست او يوولسم او دوولسم ټولگي يې په حبيبيه لېسه کي پايته ورسول، اووم ټولگى يې په دوه کاله لوستى، دا ځکه چې يوکال له ناچارۍ څخه په مزدورۍ بوخت شو.  

==زده کړې==
د طالبانو پر مهال يې د کانکور ازموينه ورکړه خو د ازموينې نتايج يې ورک شول، بل کال يې بيا ازموينه ورکړه چې د کندهار زراعت پوهنځي ته بريالى شو، د کورنيو اقتصادي ستونزو له کبله هغه وخت له لوړو زده کړو بې برخې پاتې شو، خو وروسته یې خپلې نورې زده کړې د ژورنالیزم په برخه کې وکړې.

== خبريالي او فرهنګي فعاليتونه==

صالح محمد صالح د دوولسم ټولگي تر پايته رسولو وروسته کندهار ته راکډه شو، چې وروسته يې په ۲۰۰۱م کال پېښور ته مخه کړه او د هيلې مجلې مرستيال شو، چې د امتياز خاوند يې ډنمارک مېشتي فرهنگپال وو.  

وروسته کوټې ته لاړ او د ۱۳۸۰ لمريز کال په زمري مياشت کې يې د پالنې په نامه يوه دوې مياشتنۍ مجله پيل کړه چې د امتياز خاوند يې صحاف نشراتي موسسه وه. 

د ۱۳۸۱ لمريز کال په وري مياشت کې د ميوند درې مياشتنۍ مجلې مرستيال شو، چې د امتياز خاوند يې ميوند کلتوري ټولنه وه.  

د ۲۰۰۲م کال په اپرېل کې په پېښـور کې د بي بي سي راډيو په تعليمي پروژو کې د خبريال او پروډيوسر په توگه مقرر شو، درې نيم کاله يې دا دنده ترسره کړه، وروسته د ماليې وزارت په مطبوعاتي دفتر کې د مطبوعاتي متخصص په توگه مقرر شو چې اته مياشتې يې دا کار پرمخ يووړ.  

د ۱۳۸۴ لمريز کال په چنگاښ (سرطان) مياشت، په کندهار کې د سورغر په نامه د يوې اوونيزې مسوول مدير شو، چې د ۱۳۸۵ لمريز کال په کب يا حوت مياشت کې، له ازادۍ راډيو سره د هلمند ولايت د خبريال په توگه مقرر شو چې اوس د چک جمهوريت په پلازمېنه پراگ کې، د همدې راډيو په مرکزي دفتر کې کار کوي.

دی د یوې غیردولتي رسنۍ اولنی خبریال و، چې په هلمند کې يې دنده پيل کړه. 

==چاپ شوي آثار==
تر دا مهاله پورې يې ۱٥ کتابونه چاپ شوي چې ۳ ټوکه يې ليکلي او ١٢ نور يې ژباړلي دي:

#د ارغند د څپو ژبه- د لوى کندهار د شاعرانو تذکره،(لومړى ټوک)، خپروونکې پښتو يون ټولنه، ۱۳۸۰ لمريز کال، پسرلى.
#د افشاري استبدادونو پرضد د افغانانو پاڅونونه (ژباړه) تاريخي کتاب، ليکوال: محمد اعظم سيستانى، ۱۳۸۰ لمريز کال، خپروونکې: صحاف نشراتي موسسه.
#پاڼه ورژېده (ناول- ژباړه) خپروونکې: پښتو يون او دانش خپرندويه ټولنه، ليکوال: ربيع انصاري، ۱۳۸۱لمريز کال.
#اروايي روغتيا(ارواپوهنه- ژباړه) خپروونکې: دانش خپرندويه ټولنه، ۱۳۸۱ لمريز کال.
#ولې ځورېږو؟ (ارواپوهنه- ژباړه) خپروونکې: دانش خپرندويه ټولنه، ۱۳۸۱ لمريز کال.
#تالنده (ناول- ژباړه) خپروونکې: نارنج خپرندويه ټولنه، ليکوال: محمد حجازي، ۱۳۸۲ لمريز کال.
#د ارغند د څپو ژبه- د لوى کندهار د شاعرانو تذکره، (دويم ټوک)، خپروونکې: بېنوا فرهنگي ټولنه، ۱۳۸۲ لمريز کال.
#مديريت او مشرتوب: (د ادارې اړوند اثر- ژباړه)، ليکوالان: مريلين منينگ او پاتريشا هداک، خپروونکې: بېنوا فرهنگي ټولنه، ۱۳۸۲لمريز کال.
#داستان څه دى او څنگه ليکل کېږي؟ (تيوري- ژباړه)، ليکوال: جواد نعيمي، خپروونکې: بېنوا فرهنگي ټولنه، ۱۳۸۲ لمريز کال.
#د دوستۍ ارواپوهنه: ليکوال، ډاکټر ډان گابر، خپروونکې: بېنوا فرهنگي ټولنه، ۱۳۸۳ لمريز کال.
#پښتو او د ژباړې اړتيا: خپروونکې: بېنوا فرهنگي ټولنه، ۱۳۸۳لمريز کال.
#يو بوډا مري: (نړيوالې کيسې- ژباړه) خپروونکې: بېنوا فرهنگي ټولنه، ۱۳۸۲لمريز کال.
#له ځان سره داسې مينه وکړه: (ارواپوهنه- ژباړه) ليکوال: ډاکټر گي هندريکز، خپرندويه: دانش خپرندويه ټولنه، ۱۳۸۳لمريز کال.
#د کندهار پاڅون او د ايران صفوي دولت ړنگېدل: (تاريخي اثر- ژباړه) ليکوال: کانديد اکاډميسين محمد اعظم سيستاني، خپروونکې: د افغانستان د کلتوري ودې ټولنه- جرمني، ۱۲۸۴ لمريز کال.
#زه بدلمنې نه يم! (ناول) خپروونکې: صحاف نشراتي موسسه، کوټه ١٣٨٦ لمريز کال.

==ناچاپ آثار==
دغه راز يې ځينې نور کتابونه تر کار لاندې دي.

د دې تر څنگ يې په لسگونو ليکنې په افغانستان کې دننه او بهر بېلابېلو خپرونو کې چاپ شوي، ځينې شعرونه هم لري.

د يادونې وړ ده چې صالح درې ځلې د خبريالۍ په ډگر کې ستاينليکونه او جايزې ترلاسه کړې دي، تر ټولو معتبره جايزه د امريکا د يوې ټولنې BBG له خوا د هغه د غوره کار له کبله په ۲۰۰۷م کال کې ورکړل شوې ده.




[[وېشنيزه: پښتانه ليکوال]]
[[وېشنيزه: پښتانه ژباړونکي]]
[[وېشنيزه:د آزادۍ راډيو خبريالان]]
