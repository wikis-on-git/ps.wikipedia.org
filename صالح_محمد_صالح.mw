[[انځور:The mausoleum of Ahmad Shah Durrani (Ahmad Shah Baba).jpg|thumb|289px|صالح محمد صالح]]
'''صالح محمد صالح''' (زېږېدنه: ۱۳۵۶ ل. - ) ''(په انګرېزي: Salih Muhammad Salih)'' يو پښتون ژباړونکی او خبريال دی. نوموړي ګڼ شمېر کتابونه پښتو ژبې ته ژباړلي، همدا راز يې د ځينو خپرونو سره د خبريالۍ دندې هم ترسره کړي. دم مهال د آزادۍ راډو سره په کار بوخت دی.

==مخينه==
صالح محمد صالح د لعل محمد (لعل ګل) خان زوى دى چې د ۱۳۵۶ لمريز كال د لړم (عقرب) پر درېيمه نېټه د هلمند ولايت مركز، لښكرګاه ښار په باباجي سيمه كې زېږېدلى، په څلوركلنۍ كي يې كډه كابل ته وكوچېده، د كابل د چهلستون ملابزرګ سيمه كې يې استوګنه غوره كړه، چي د واصل اباد سيمي په عمراخان ښوونځي كې يې لومړنۍ زده كړه پيل كړه، له پنځم څخه تر لسم ټولګي پورې يې تڼي كوټ ښوونځى ولوست او يوولسم او دوولسم ټولګي يې په حبيبيه لېسه كي پايته ورسول، اووم ټولګى يې په دوه كاله لوستى، دا ځكه چې يوكال له ناچارۍ څخه په مزدورۍ بوخت شو.  

==زده کړې==
د طالبانو پر مهال يې د كانكور ازموينه وركړه خو د ازموينې نتايج يې ورك شول، بل كال يې بيا ازموينه وركړه چې د كندهار زراعت پوهنځي ته بريالى شو، د كورنيو اقتصادي ستونزو له كبله له لوړو زده كړو بې برخې پاتې شو.  

د دوولسم ټولګي تر پايته رسولو وروسته كندهار ته راكډه شو، چې وروسته يې په ۲۰۰۱م كال پېښور ته مخه كړه او د هيلې مجلې مرستيال شو، چې د امتياز خاوند يې ډنمارك مېشتي فرهنګپال وو.  

وروسته كوټې ته لاړ او د ۱۳۸۰لمريز كال په زمري مياشت كې يې د پالنې په نامه يوه دوې مياشتنۍ مجله پيل كړه چې د امتياز خاوند يې صحاف نشراتي موسسه وه. 

د ۱۳۸۱ لمريز كال په وري مياشت كې د ميوند درې مياشتنۍ مجلې مرستيال شو، چې د امتياز خاوند يې ميوند كلتوري ټولنه وه.  

د ۲۰۰۲م كال په اپرېل كې په پېښـور كې د بي بي سي راډيو په تعليمي پروژو كې د خبريال او پروډيوسر په توګه مقرر شو، درې نيم كاله يې دا دنده ترسره كړه، وروسته د ماليې وزارت په مطبوعاتي دفتر كې د مطبوعاتي متخصص په توګه مقرر شو چې اته مياشتې يې دا كار پرمخ يووړ.  

د ۱۳۸۴ لمريز كال په چنګاښ (سرطان) مياشت، په كندهار كې د سورغر په نامه د يوې اوونيزې مسوول مدير شو، چې د ۱۳۸۵ لمريز كال په كب يا حوت مياشت كې، له ازادۍ راډيو سره د هلمند ولايت د خبريال په توګه مقرر شو چې اوس د چک جمهوريت په پلازمېنه پراګ کې، د همدې راډيو په مرکزي دفتر کې کار کوي.

==چاپ شوي آثار==
تر دا مهاله پورې يې ۱٥ كتابونه چاپ شوي چې ۳ ټوكه يې ليكلي او ١٢ نور يې ژباړلي دي:

#د ارغند د څپو ژبه- د لوى كندهار د شاعرانو تذكره،(لومړى ټوك)، خپروونكې پښتو يون ټولنه، ۱۳۸۰ لمريز كال، پسرلى.
#د افشاري استبدادونو پرضد د افغانانو پاڅونونه (ژباړه) تاريخي كتاب، ليكوال: محمد اعظم سيستانى، ۱۳۸۰ لمريز كال، خپروونكې: صحاف نشراتي موسسه.
#پاڼه ورژېده (ناول- ژباړه) خپروونكې: پښتو يون او دانش خپرندويه ټولنه، ليكوال: ربيع انصاري، ۱۳۸۱لمريز كال.
#اروايي روغتيا(ارواپوهنه- ژباړه) خپروونكې: دانش خپرندويه ټولنه، ۱۳۸۱ لمريز كال.
#ولې ځورېږو؟ (ارواپوهنه- ژباړه) خپروونكې: دانش خپرندويه ټولنه، ۱۳۸۱ لمريز كال.
#تالنده (ناول- ژباړه) خپروونكې: نارنج خپرندويه ټولنه، ليكوال: محمد حجازي، ۱۳۸۲ لمريز كال.
#د ارغند د څپو ژبه- د لوى كندهار د شاعرانو تذكره، (دويم ټوك)، خپروونكې: بېنوا فرهنګي ټولنه، ۱۳۸۲ لمريز كال.
#مديريت او مشرتوب: (د ادارې اړوند اثر- ژباړه)، ليكوالان: مريلين منينګ او پاتريشا هداك، خپروونكې: بېنوا فرهنګي ټولنه، ۱۳۸۲لمريز كال.
#داستان څه دى او څنګه ليكل كېږي؟ (تيوري- ژباړه)، ليكوال: جواد نعيمي، خپروونكې: بېنوا فرهنګي ټولنه، ۱۳۸۲ لمريز كال.
#د دوستۍ ارواپوهنه: ليكوال، ډاكټر ډان ګابر، خپروونكې: بېنوا فرهنګي ټولنه، ۱۳۸۳ لمريز كال.
#پښتو او د ژباړې اړتيا: خپروونكې: بېنوا فرهنګي ټولنه، ۱۳۸۳لمريز كال.
#يو بوډا مري: (نړيوالې كيسې- ژباړه) خپروونكې: بېنوا فرهنګي ټولنه، ۱۳۸۲لمريز كال.
#له ځان سره داسې مينه وكړه: (ارواپوهنه- ژباړه) ليكوال: ډاكټر ګي هندريكز، خپرندويه: دانش خپرندويه ټولنه، ۱۳۸۳لمريز كال.
#د كندهار پاڅون او د ايران صفوي دولت ړنګېدل: (تاريخي اثر- ژباړه) ليكوال: كانديد اكاډميسين محمد اعظم سيستاني، خپروونكې: د افغانستان د كلتوري ودې ټولنه- جرمني، ۱۲۸۴ لمريز كال.
#زه بدلمنې نه يم! (ناول) خپروونکې: صحاف نشراتي موسسه، کوټه ١٣٨٦ لمريز کال.

==ناچاپه آثار==
دغه راز يې ځينې نور كتابونه تر كار لاندې دي.

د دې تر څنګ يې په لسګونو ليکنې په افغانستان کې دننه او بهر بېلابېلو خپرونو کې چاپ شوي، ځينې شعرونه هم لري.

د يادونې وړ ده چې صالح درې ځلې د خبريالۍ په ډګر كې ستاينليكونه او جايزې ترلاسه كړې دي، تر ټولو معتبره جايزه د امريكا د يوې ټولنې BBG له خوا د هغه د غوره كار له كبله وركړل شوې ده.








[[وېشنيزه: پښتانه ليکوال]]
[[وېشنيزه: پښتانه ژباړونکي]]
[[وېشنيزه:د آزادۍ راډيو خبريالان]]
