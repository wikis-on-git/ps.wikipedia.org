کېنېت سي. ډېويس (Kenneth C. Davis) یو امریکايي تاریخ‌پوه او د لسګونو کتابونو لیکوال دی. د Don’t Know Much About په نامه د کتابونو لړۍ یې ډېره مشهوره ده. د ډېویس دویم کتاب Don’t Know Much About History کابو یو نیم میلیون دانې پلورل شوی او د ۳۵ اوونیو لپاره د نیویارک ټایمز غوره کتاب وو.‍

د لیکوال په اړه د پیپل (People) په نامه امریکايي اوونیزه لیکي چې "د ډېویس لوستل داسې دی لکه یو څوک چې د خپل غوره ښوونکي ټولګي ته بېرته ورشي."

د نیویارک ټایمز له مخې، د لیکوال درې نور کتابونه، لکه Don’t Know Much About Geography، Don’t Know Much About the Civil War، او Don’t Know Much About the Bible هم د خرڅلاو نړۍ‌وال ریکارډ لري.

ډېویس نه یوازې دا چې له ښوونکو سره په ټولګیو کې ګډون کوي، بلکې په The Today Show، Good Morning America، CNN، National Public Radio او ګڼ‌شمېر نورو ټلویزیوني او راډیويي خپروونو کې هم راغلی دی. په USA Weekend اوونیزې کې د Don’t Know Much About په نامه برخه چلوي. ډېویس د نیویارک په ماونټ ورنان (Mount Vernon) کې زېږېدلی او په همدې ښار کې یې خپلې زده‌کړې بشپړې کړې دي. نن سبا له خپلې مېرمنې جوان (Joann) او دوو اولادونو جیني (Jenny) او کولین (Colin) سره په نیویارک کې ژوند کوي.
