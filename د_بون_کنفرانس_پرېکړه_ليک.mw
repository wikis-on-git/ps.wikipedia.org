د ملګرو ملتونو د نظر لاندې د بن د كنفرانس د پريكړه ليك او ضميمو پوره متن

د دولت د دايمي موسساتو تر جوړښت پورې
د افغانستان په اړوند د موقتي اقداماتو او احكامو موافقت ليك

د [[افغانستان]] په اړوند د ملګرو ملتونو تر څارنې لاندې د خبرو برخه وال :
د افغانستان په اړوند د ملګرو ملتونو د سرمنشي د ځانګړي استازي په حضور كې، ژمنه كوي چې په افغانستان كې غمجن كړكيچ پاى ته ورسوي، ملي پخلاينه، تلپاتې سوله، ثبات ټينګ او په هيواد كې د بشري حقوقو درناوى وشي،
بيا ټنګار كوي چې د افغانستان خپلواكي، ملي واكمنتوب او د خاورې بشپړتيا خوندي وساتل شي،
د افغانستان د خلكو دغه مسلم حق مني چې په ازاده توګه خپل سياسي راتلونكې برخه ليك د اسلام، دموكراسۍ پلورليزم او ټولنيز عدالت د پرنسيپونو سره سم وټاكي،
د دې قدردانيي كيږي چې د افغانستان مجاهدينو د كلونو په اوږدو كې د خپلواكئ، ملي واكمنتوب، د خاورې بشپړتيا او ملي يووالي څخه دفاع كړيده او د تروريزم، ظلم او زياتى په وړاندې يې په زړه پورې رول لوبولى او د دوئ قربانيو اوس هغوئ د جهاد، سولې او د خپل ګران هيواد افغانستان د بيا ودانولو او آرامتيا اتلان ګرځولي دي.
پوهيږي چې په هيواد كې بې ثباته حالت دېته اړتيا لري چې موقت اضطراري تدبيرونه ونيول او عملي شي. د جلالتماب پروفيسور برهان الدين رباني د دغه چمتووالي قدردانى كوي چې قدرت هغې موقتې ادارې ته سپاري چې د دغه موافقتنامې په نتيجه كې منځ ته راځي،
په دغه ضرورت ټينګار كوي چې په دغو موقتو تدبيرونو كې د افغانستان د اولس د ټولو پرګنو او د هغو ډلو چې د ملګرو ملتونو په اوسنيو خبرو كې يې نمايندګي نه ده شوې بشپړ استازيتوب باوري شي،
په پام كې ساتي چې دغه موقت تدبيرونه د يو داسې پراخ بنسټه او نماينده حكومت په لور چې جنسي توپير په كې نه وي، په هغه كې د ټولو قومونو او د هغو ډلو بشپړ استازيتوب شوى وي او د ټاكلې مودې څخه زيات دوام ونه كړي لومړى ګام بولي،
دا مني چې وخت په كار دى تر څو نوى افغان امنيتي ځواك جوړ او وكړى شي خپلې دندې په پوره توګه ترسره كړي. په دغه موده كې بايد هغه امنيتي تدبيرونه چې د دغې موافقتنامې په لومړۍ ضميمه كې په ګوته شوي پلي شي،
دا مني چې ملګري ملتونه يوه پيژندلې شوې نړيواله بيطرفه موسسه ده او تر هغه چې په افغانستان كې تل پاتې موسسات منځ ته راځي خاص او مهم نقش ولوبوي، چې تفصيلات يې د دې موافقتنامې په دوهمه ضميمه كې په ګوته شوي دي،
په لاندې ډول موافقې ته رسيدلي دي:


== موقته واكمني ==


=== اول – عمومي احكام ===

*1 - موقته واكمني د قدرت د رسمي انتقال سره سمه رامنځ ته كيږي، د قدرت د انتقال نيټه د 2001 ميلادي كال د ډسمبر 22 مه ټاكل شوې ده.
*2 - موقته واكمني به د يوې موقتې ادارې نه چې په سر كې يي يو رئيس دى، د اِضطراري لويې جرګې د رابللو د پاره د يوه ځانګړي خپلواك كميسيون، د افغانستان د سترې محكمې او نورو هغو محكمو چې د موقتې ادارې له خوا منځ ته راځي جوړوي. د موقتې ادارې او ځانګړي خپلواك كميسون جوړښت، دندې، او اجرايوي كاردودونه په دې موافقتنامه كې ځاى په ځاى شوي دي.
3 - موقته واكمني د قدرت د رسمي انتقال سره سم د افغانستان د ملي واكمنتوب تمثيل كوي. په دې اساس د موقتې مودې په اوږدو كې به موقته واكمني په بهرنيو اړيكو كې د افغانستان استازيتوب كوي؛ د ملګرو ملتونو په موسسه او د دغې موسسې او خاصو نمايندګيو كې د افغانستان څوكۍ اشغالوي. همدغه شان په نورو نړيوالو موسساتو او كنفرانسونو كې د افغانستان استازيتوب كوي.
4 - د موقتې واكمنۍ د جوړښت نه د شپږو مياشتو په موده كې به اضطراري لويه جرګه رابلل كيږي، چې د افغانستان د پخواني پاچا اعليحضرت محمدظاهرشاه له خوا به پرانستل شي. دا اضطراري لويه جرګه به د انتقالي واكمنۍ او د پراخ بنسټه ادارې په هكله پريكړه كوي. نوموړې اداره به تر هغه وخته پورې د افغانستان مشرتوب كوي تر څو يو بشپړ نماينده حكومت چې د ازادو او عادلانه انتخاباتو له مخې منځ ته راځي ، دغه انتخابات د اضطراري لويې جرګې د غونډيدو د نيټې څخه د دوو كالو په موده كې وشي.
5 - اضطراري لويه جرګه د انتقالي واكمنۍ د تاسيس سره سم موقته واكمني د منځه وړي.
6 - د انتقالي واكمنۍ د جوړښت نه د 18 مياشتو په اوږدو كې د اساسي قانون د تصويب له پاره لويه جرګه رابلل كيږي. دغه اساسي قانون به د افغانستان د راتلونكي حكومت چې د ملګرو ملتونو د څارنې لاندې عمومي انتخاباتو په نتيجه كې منځ ته راځي زمينه برابره كړي. د دې له پاره چې د پيشنهاد شوي اساسي قانون د تصويب له پاره د لويې جرګي سره مرسته شوي وي، انتقالي اداره د خپل تاسيس نه بايد د دوو مياشتو په اوږدو كې د ملګرو ملتونو په مرسته د اساسي قانون كميسون جوړ كړي.


=== دويم – قانوني چوكاټ او قضايي نظام ===
 
1 - لاندينئ چوكاټ په موقتي توګه تر هغه چې پورته ذكر شوى نوى اساسي قانون نافذ شي تطبيقيږي.
الف : د 1343 لمريز (1964م) اساسي قانون ترهغه ځايه چې احكام يې د دې موافقتنامې د موادو سره په تضاد كې نه وي او د هغو برخو پرته چې د شاهي رژيم او د هغه وخت د اجرائيه او مقننه قواوو سره ارتباط پيدا كوي نور احكام يې د تطبيق وړ دي.
ب : موجوده قوانين او مقررات تر هغه ځايه چې د دغې موافقتنامي او نړيوالو قانوني واجباتو د كومو چې افغانستان يې يو طرف وي او يا د 1343 كال د اساسي قانون د تطبيق وړ احكامو سره په تضاد كې نه وي د تطبيق وړ دي. موقته واكمني دا قدرت لري چې دغه قوانين او لايحي فسخ او تعديل كړي.
2 - د افغانستان قضايي قوه به مستقله وي. قضايي قوه د سترې محكمې او د هغو نورو محكمو څخه چې د موقتې ادارې له خوا جوړيږي تشكيله شوې ده. موقته اداره د ملګرو ملتونو په مرسته يو قضايي كميسون جوړوي چې په افغانستان كې د اسلامي ارزښتونو، د نړيوالو حقوقي معيارونو او د داخلي حقوقي عنعناتو په نظر كې نيولو سره قضايي سيستم بيا فعال كړي.


=== دريم - موقته اداره ===

الف - تركيب

1 - موقته اداره د يوه رئيس، پنځه مرستيالانو او 23 غړو څخه جوړه ده. 
د رئيس نه پرته هر غړى كولى شي چې د موقتې ادارې د يوې اداري څانګې مشر شي.
2 - د افغانستان په باره كې د ملګرو ملتونو د خبرو برخه والو د افغانستان د پخواني پاچا اعليحضرت محمد ظاهرشاه نه بلنه كړې چې د موقتې ادارې مشري په غاړه واخلي. اعليحضرت يادونه كړې چې غوره ګڼي چې يو بل مناسب شخصيت چې د برخه والو د منلو وړ وي په دغه دنده وګومارل شي.
3 - د موقتې ادارې رئيس، مرستيالان او نور غړي به يې د هغو نومونو د لستونو څخه چې د ملګرو ملتونو په مذاكراتو كې د برخه والو له خوا وركړل شوي دي په مربوطه څانګه كې د دوۍ د مسلكي تخصص، حيثيت، لياقت، كفايت او هم د افغانستان د قامي، جغرافيايي او مذهبي تناسب او د ښځو د مقام د اهميت په پام كې نيولو سره د ملګرو ملتونو د خبرو د برخه والو له خوا ټاكل شوي دي چې نومونه يې د دې موافقت ليك په څلورمه ضميمه كې د ليست په بڼه راغلي دي.
4 - د موقتې ادارې هيڅ غړى نه شي كولاى چې په عين وخت كې د اضطراري لويې جرګې د جوړيدو د پاره د ځانګړي خپلواك كميسون غړى هم شي.

ب : كاردود (طرزالعمل)

1 - د موقتې ادارې رئيس او د هغه يا د هغې په غياب كې د مرستيالانو څخه يې يو د موقتې ادارې د غونډو مشرتوب په غاړه اخلي او د خبرو او موادو اجندا جلسو ته وړاندې كوي.
2 - موقته اداره هڅه كوي چې خپلې پريكړې د جمعي اتفاق په توګه وكړي. كه چيرې د پريكړې له پاره راى اخستنې ته اړ شي، نو ضرور ده د حاضرو غړو د رايو په اكثريت پريكړه وشي، مګر دا چې په دې موافقتنامه كې په بله توګه په ګوته شوي وي. په دې شرط چې د پريكړو له پاره راى اخستلو په صورت كې بايد په غونډه كې 21 غړي حاضر وي په داسې حال كې چې د رايو شمير مساوي شي، د رئيس رايه پريكنده رول لري. 

ج - دندې
1 - موقته اداره د دولت ورځنۍ چارې پرمخ بيايي د سولې، امنيت او نظم د ټينګښت او د بهترې ادارې د تامينولو له پاره حق لري چې فرمانونه صادر كړي.
2 - د موقتې ادارې مشر يا مشره او يا د هغو په غياب كې يو له مرستيالانو څخه بايد د موقتې ادارې وړ او ښه تمثيل او استازيتوب وكړي.
3 - د موقتې ادارې هغه غړي چې د مختلفو څانګو دنده يې په غاړه وي، مسئوليت لري چې د موقتې ادارې پاليسي د خپل كار په ساحه كې پلي كړي.
4 - د قدرت د انتقال سره سم موقته اداره پوره قانوني صلاحيت لري چې د پيسو په چاپ او چلند كې اقدام وكړي او په ځانګړي توګه حق لري چې د نړيوالو مالي سازمانونو څخه پيسې ترلاسه كړي. موقته اداره به د ملګرو ملتونو په مرسته د افغانستان مركزي بانك بيا فعالوي. دا بانك به د بامسئوليته، محاسبوي او څرګند كاردود له مخې د پيسو په تهيه كولو كې د قانون له مخې اقدام كوي.
5 - موقته اداره به د ملګرو ملتونو په مرسته د ملكي مامورينو خپلواك كميسيون جوړوي. نوموړي كميسيون موقتي واكمنۍ او راتلونكې انتقالي واكمنۍ ته د هغو باكفايته او با اهليته كانديدانو لنډ لستونه چې د اداري څانګو په مهمو دندو او همدغه شان د واليانو او ولسوالانو په دندو ګمارل كيږي، ورسپاري.
6 - موقته اداره به د ملګرو ملتونو په مرسته د بشري حقوقو يو خپلواك كميسيون جوړ كړي. د دغه كميسيون په دندو كې د بشري حقوقو د رعايت څارنه، د بشري حقوقو د نه مراعت په صورت كې تحقيق او د بشري حقوقو د كورنيو موسساتو ته وده وركول شامل دي. همدغه شان موقته اداره د ملګرو ملتونو په مرسته د هغو ستونزو په هكله چې په دې موافقتنامه كې نه دي ځاى په ځاى شوي، نور كميسونونه هم جوړولى شي.
7 - د موقتې ادارې غړى به په خپلو كړو وړو كې د يو لړ سلوكي ضوابطو رعايت وكړي چې د نړيوالو معيارونو سره برابر وي. 
8 - كه چيرې د موقتې ادارې كوم غړى په خپلو كړو وړو كې د پورته ذكر شويو نړيوالو معيارونو اطاعت ونه كړي، بايد د خپلې دندې نه ګوښه كړاى شي. د يوه غړي ګوښه كول او يا د ادارې څخه د هغه ايستل بايد د رئيس او يا د هغه د كوم مرستيال په وړانديز او د رايو د دوه ثلثو په اكثريت عملي شي.
9 - د لزوم په صورت كې د موقتې ادارې د غړو دندې او صلاحيتونه د ملګرو ملتونو په مرسته تكميل او تصريح كيږي.


===څلورم - د اضطراري لويې جرګې د رابللو له پاره ځانګړى خپلواك كميسيون===

1 - د اضطراري لويې جرګې د رابللو له پاره يو ځانګړى خپلواك كميسون د موقتې واكمنۍ د جوړولو څخه د يوې مياشتې په دننه كې جوړيږي. په دې ځانګړي خپلواك كميسون كې 21 تنه غړيتوب لري. د دې كميسيون يو شمير غړي بايد په اساسي قانون يا عنعنوي قوانينو كې تخصص ولري. د دې كميسيون غړي به د هغه كانديدانو د لستونو څخه چې د افغانستان په اړوند د ملګرو ملتونو په خبرو كې د برخه والو له خوا وړاندې شوي او همدغه شان د افغان متخصصينو، د مدني ټولنو د ډلو له خوا مخكې ترتيب شوي غوره كيږي. ملګري ملتونه به د دې كميسون په جوړولو، فعالولو او د كميسون د مناسبې دارالانشا په جوړولو كې مرسته وكړي.
2 - دغه ځانګړى خپلواك كميسون به د اضطراري لويې جرګې د كاردود او د اضطراري لويې جرګې د غړو د شمير په ټاكلو كې وروستنۍ تصميم نيونكې مرجع وي. دغه ځانګړى خپلواك كميسون به د مقرراتو او كاردود مسوده جوړوي چې لاندې ټكي به پكې په ګوته شوي وي:
الف - په لويه جرګه كې په هيواد كې دننه د اوسيدونكو مسكونو او كوچيانو د برخې د ټاكلو له پاره د معيارونو په ګوته كول. 
ب - په پاكستان، ايران او د نړۍ په نورو هيوادونو كې د افغاني كډوالو د پاره د برخې د ټاكلو د معيارونو په ګوته كول. 
ج - په هيواد كې دننه او د هيواد نه د باندې د اسلامي عالمانو په ګډون د مدني ټولنو، سازمانونو، بانفوذه شخصيتونو، روښان فكرانو او سوداګرو د برخې د ټاكلو د پاره د معيارونو په ګوته كول. دغه ځانګړى خپلواك كميسون به په اضطراري لويه جرګه كې د ښځو او د افغان اولس د نورو پرګنو د استازو مناسب شمير باوري كوي. اوونۍ مخكې د اضطراري لويې جرګې كاردود، مقررات، د جرګې د پرانيستلو نيټه، په نظر كې نيول شوى ځاى او موده چاپ او خپره كړي.
4 - د اضطراري لويې جرګې د پاره به ځانګړى خپلواك كميسيون د كانديدولو د پروسې او د هغې د څارنې او تطبيق كاردود وضع كوي. دغه كميسيون بايد د اضطراري لويې جرګې له پاره د غير مستقيمو انتخاباتو يا غوره كولو پروسه په څرګنده او منصفانه توګه يقيني كړي. دغه ځانګړى خپلواك كميسيون به داسې ميكانيزم او مقررات رامنځ ته كوي چې د هغه له مخې شكايتونه ثبت او د شخړو په صورت كې حكميت وشي.
5 - اضطراري لويه جرګه به د انتقالي ادارې له پاره د دولت مشر انتخابوي او هغه وړانديزونه چې د انتقالي ادارې د جوړښت او د لوړرتبه مامورينو په هكله شوي وي، تصويبوي.

پنځم: نهايي احكام

1 - د قدرت د رسمي انتقال سره سم به په هيواد كې ټول مجاهدين، افغان وسله وال ځواكونه او وسله والې ډلې د موقتې واكمنۍ د كنترول او قوماندې لاندې راځي. او د افغانستان د نوو امنيتي او پوځي غوښتنو سره سم به د هيواد په وسله والو او امنيتي ځواكونو كې تنظيم شي.
2 - موقته واكمني او اضطراري لويه جرګه بايد د نړيوالو هغو اساسي پرنسيپونو او احكامو مطابق عمل وكړي چې د بشر په حقوقو او انساني قوانينو كې خوندي شوي او افغانستان هغه منلي دي.
3 - موقته واكمني بايد د تروريزم، مخدره موادو، او تنظيم شوو جنايتونو په ضد مباره كې د نړيوالې ټولنې سره همكاري وكړي. دغه واكمني بايد نړيوالو قوانينو ته په درنه سترګه وګوري او د خپلو ګاونډيو هيوادونو او نړيوالې ټولنې سره سوله ايز او دوستانه اړيكي ټينګې وساتي.
4 - موقته واكمني او د لويې جرګې د رابللو ځانګړى خپلواك كميسيون بايد دا باوري كړي چې په اضطراري لويه جرګه او موقته اداره كې ښځې، ټولې قامي او ديني ټولنې عادلانه استازيتوب ولري.
5 - موقته واكمني هغه اشخاص چې د نړيوالو بشري قوانينو نه يې سرغړونه كړي وي او يا يې د انسانيت په ضد جنايت كړي وي له عدلي تعقيب څخه نه شي معاف كولى.
6 - د موقتې واكمنۍ ټول اقدامات به د ملګرو ملتونو د امنيت د شورا د 1380 لمريز كال پريكړه ليك (14 نومبر 2001ميلادي كال) د افغانستان په هكله د امنيت شورا نورو اړوندو پريكړو سره مطابقت ولري.
7 - د موقتې واكمنۍ لاندې به د ټولو اورګانونو له پاره مقررات او كاردود په غوره توګه د ملګرو ملتو په مرسته رامنځ ته كيږي.
ضميمې د دې موافقتنامې داخلي برخې جوړوي چې انګليسي متن يې د 2001 ميلادي كال د دسمبر د مياشتې په پنځمه نيټه په يوه نسخه كې ترتيب شوي اصلي متن دى او بايد د ملګرو ملتونو په ارشيف كې خوندي وساتل شي. رسمي متنونه به په پښتو، دري او نورو هغو ژبو كې چې د ملګرو ملتونو د سرمنشى د خاص استازي له خوا به مشخصې شي، هم ترتيب شي. د ملګرو ملتونو د سرمنشي خاص استازى به تصديق شوې نسخې په انګليسي، پښتو او دري هر يو ګډونكونكي ته استوي.

د افغانستان په هكله د ملګرو ملتونو 
د خبرو د ګډونګونكو له پاره
د ملګرو ملتونو له پاره د شاهد په توګه


الخضر ابراهيمي
د افغانستان د ملګرو ملتونو د سرمنشي
ځانګړى استازى

لومړۍ ضميمه
نړيوال امنيتي ځواك

1 - د افغانستان په اړوند د ملګرو ملتونو په خبرو كې برخه وال دا مني چې په ټول هيواد كې د امنيت ټينګښت، نظم او د قانون پلې كول پخپله د افغانانو مسئوليت دى. دغه هدف ته د رسيدو له پاره دا ژمنه كوي چې افغانان به د خپلو ټولو وسايلو، توان او نفوذ سره سم امنيت د ټولو له پاره په شمول د ملګرو ملتونو او نورو نړيوالو حكومتي او غير حكومتي موسساتو او مامورينو چې په افغانستان كې ځاى په ځاى كيږي يقيني كړي. 
2 - د دې هدف په نظر كې نيولو سره د خبرو برخه وال غوښتنه كوي چې نړيواله ټولنه به د افغانستان د نويو واكمنو سره د افغانستان د نويو وسله والو او امنيتي ځواكونو په روزنه او جوړيدو كې مرسته كوي.
3 - د دې مطلب په پوهيدو سره چې د افغانستان نوى وسله وال او امنيتى ځواكونو د بشپړ جوړيدو او په كار لويدو له پاره يو څه وخت ته ضرورت لري، نو له دې كبله د ملګرو ملتونو په خبرو كې برخه وال د امنيت د شورا نه غوښتنه كوي چې خپل موظف پوځونه هرڅومره ژر چې كولي شي په افغانستان كې ځاى پرځاى كولو ته توجه وكړي. دا ځواك به د كابل او د هغه د چاپيريال د امنيت د ساتلو په لار كې همكاري وكړي. دغه ځواك كولي شي چې د لزوم په صورت كې د هيواد نورو ښاري مركزونو او ساحو ته پراختيا ومومي.
4 - د ملګرو ملتونو په خبرو كې برخه وال ژمنه كوي چې له كابل او نورو ښاري مركزونو او ساحو څخه په كومو چې د ملګرو ملتونو موظف ځواك ځاى په ځاى كيږي، ټول پوځي واحدونه وباسي. دا به هم ښه وي چې دغه ځواكونه د افغانستان د زيربنا (انفراستركچر) د بيا رغونې په لار كې همكاري وكړي.

== دوهمه ضميمه ==

=== په موقته دوره كې د ملګرو ملتونو د سازمان نقش ===

*1 - د ملګرو ملتونو د سرمنشي ځانګرى استازى په افغانستان كې د ملګرو ملتونو د هراړخيز كار په ټولو برخو كې مسئوليت لري.
*2 - د ملګرو ملتونو د سرمنشي ځانګړى استازى بايد د دې موافقتنامې ټول مندرجات وڅاري او د تطبيق په لار كې يې مرسته وكړي.
*3 - ملګري ملتونه به موقتې واكمنۍ ته د يوه سياسي بيطرفه چاپيريال په رامنځته كيدو كې لارښونه وكړي تر څو اضطراري لويه جرګه په ازادو او منصفانه شرايطو كې راغونډه شي. ملګري ملتونه به د هغو موسساتو او اداري څانګو چال چلند ته چې د اضطراري لويې جرګې دايرول او د هغې نتيجې په مستقيمه توګه د نفوذ لاندې راوړي خاصه توجه وكړي. 
*4 - د ملګرو ملتونو د سرمنشي ځانګړى استازى او يا د هغه او هغې له خوا ټاكل شوي هيئت ته به بلنه وركړل شي چې د موقتې ادارې او د اضطراري لويې جرګي د رابللو د ځانګړي او خپلواك كميسيون په غونډو كې برخه واخلي.
*5 - كه د هر دليل په وجه موقته اداره يا ځانګړى خپلواك كميسيون د خپلو غونډو څخه منع شي او يا د دې جوګه نه وي چې د اضطراري لويې جرګې د راغونډيدو د موضوعاتو په هكله پريكړه وكړي، په دې هكله به د ملګرو ملتونو د سرمنشي ځانګړى استازى، د موقتې ادارې يا د ځانګړي خپلواك كميسيون له خوا د نظرياتو په نظر كې نيولو سره د خپل خير او ښيګڼې ماموريت څخه كار اخلي ترڅو په دې باره كې د حل د پاره اسانتياوې برابرې او يا پريكړه وكړي.
*6 - ملګري ملتونه بايد حق ولري چې د بشري حقوقو د پښو لاندې كيدو په صورت كې تحقيق، او كه ضرورت شي، نو د اصلاحي عمل سپارښتنه وكړي. همدرانګه ملګري ملتونه د بشري حقوقو د پراختيا، د ښوونې او روزنې د پروګرام د تطبيق او د بشر حقوقو ته د درناوي او پاملرنې په لار كې مسئوليت لري.


== دريمه ضميمه ==

=== د ملګرو ملتونو د سازمان نه د افغانستان په اړوند ===

=== د ملګرو ملتونو د خبرو د برخه والو غوښتنه ===


=== د ملګرو ملتونو په خبرو كې برخه وال په دې وسيله: ===

*1 - د ملګرو ملتونو او نړيوالو ټولنې څخه غوښتنه كوي چې د افغانستان ملي واكمنتوب، د خاورې تماميت او ملي يووالي د ضمانت له پاره ضروري اقدامات وكړي. همدارنګه د افغانستان په كورنيو چارو كې د بهرنيو هيوادونو د لاسوهنې د بندولو په هكله لازم اقدامات وكړي.

*2 - د ملګرو ملتونو، نړيوالې ټولنې په ځانګړي ډول د مرسته وركوونكو هيوادونو او څواړخيزو موسساتو څخه غوښتنه كوي چې د خپلو وعدو د پوره كولو له پاره له موقتې واكمنۍ سره په ګډه د افغانستان د بيا رغونې، په پښو دريدو او بيا ودانولو په لار كې خپل واجبات او همكاري يو ځل بيا تائيد، غښتلې او تطبيق كړي.
*3 - د ملګرو ملتونو د سازمان څخه غوښتنه كوي هر څه ژر د رايو وركونكو د نومونو د ثبتولو كار د عمومي انتخاباتو چې د اساسي قانون د تصويب څخه وروسته دايريږي مخكې له مخكې سرته ورسوي او همدارنګه په افغانستان كې نفوس شميرنه هم بشپړه كړي. 
*4 - د ملګرو ملتونو د سازمان او نړيوالې ټولنې څخه غوښتنه كوي چې د افغانستان د خپلواكۍ او خلكو د عزت په خوندي ساتلو كې د مجاهدينو د قهرمانانه نقش په پيژندلو سره لازم اقدامات او د موقتې واكمنۍ سره مرسته وكړي تر څو د افغانستان په وسله وال او امنيتي ځواكونو كې مجاهدين بيا مدغم كړي.

*5 - ملګرو ملتونو او نړيوالې ټولنې ته بلنه وركوي چې د شهيدانو كورنيو او نورو وارثينو، د جنګ ځپلو او د جنګ د معيوبينو سره د مرستې صندوق جوړ كړي.
6 - د ملګرو ملتونو او نړيوالې ټولنې او د سيمه ايزو مرستندويه موسساتو څخه په كلكه غوښتنه كيږي چې د موقتې واكمنۍ سره د نړيوال تروريزم، د مخدره موادو د كرنې او ليږدولو په ضد د مبارزې په لار كې د موقتې واكمنۍ سره همكاري وشي او افغاني كروندګرو د پاره د مالي، مادي او تخنيكي مرستو په برابرولو سره زمينه مساعده كړي، چې د افغانستان كروندګر نور خوراكي پيداوار توليد كړي


== اخځليك ==
** دعوت مياشتينۍ خپرونې، پرلپسې 132 او 133 ګڼې
