د کامې  ولسوالۍ د ننګرهار د ۲۲ ولسواليو نه يوه لويه ولسوالۍ ده. دغه ولسوالۍ نژدې ۲۳ كلومتره د ولايتي پلازمېنې [[جلالكوټ]] نه ليرې او د كونړ د سيند په امتداد موقيعت لري. دغه ولسوالي په ډېرو لويو او وړو کلو مشتمله ده .چې له هغې جملې څخه ۵۲ لوى کلي دي.مرکز يې د سنګر سراى کلى دى،.د دغې ولسوالۍ لمر پرېوتو او سهيل خوا ته د كونړ مست او څپاند سيند او لمر خاته خوا ته يې يوه برخه د نوموړي سيند او پاتې برخه يې د ګوشتې د ولسوالۍ اړوند سيمه ده. شمال ته يې د سرکنډ د غرونو سلسله ده .د کامې هغه برخه چې د كونړڅپاند سيند په غاړه او يا ورته څېرمه موقيعت لري د لمدې غاړې په نامه ياديږي او هغه برخه چې د شمال خواته د غره په لمن کې د غره په امتداد موقيعت لري د وچې غاړې په نامه ياديږي. د کامې ولسوالي نن جلال کوټ ته ډيره نيژدې ولسوالي ده خو يو وخت وو (۴۵ کاله پخوا)  چې کامه د جلال کوټ څخه ډيره لرې وه ځکه چې د كونړ او  کابل په سيندونو پلونه نه وو اوډيرو کمو خلکو به خپل مشکلات د جالو او خيګانو په واسطه حل کول.يانې د ضرورت لپاره چې به څوک جلالکوټ او يا د سيند پورې خواه ته تلل نو د جالو او يا خيګانو په واسطه به د سيند څخه پورې وتل او بيا به خپل کار پسې ،تلل ان بيرته د راتګ په وخت کې به د جالو فکر ورسره وو .د کامې تقريبا  هر کلي کې جاله وانان وو .جاله وانانوبه د څرمنو څخه خيګان جوړول او هغې ته به يې د انار پوست او تيلو سره رنګ ورکولواو د دوو څخه چې به يې زيات خيګان يو ځاي سره وتړل، هغې ته به يې جاله ويله .په دې جاله کې به خلکو خپل مالونه ،سودا او نور شيان ايښودل او خپله به هم پکي کيناستل.او بيا به يې يه سيند کې خوشې کوله يو خوا او بل خوا به پوريوتل.نو په دې لحاظ د سيند د غاړې کورونو به ځانته ځانته د جالو ګودرونه درلودل..د سنګرسراى کلي هم يو د جالې ګودر لرلو.د دغې ګودر د سيند هغه غاړې د غره په لمن او د سيند په غاړه  د انګريزانو د وخت يو سړک وو چې جلال کوټ سره نښلېدلى وو.په دغه ګودر باندې تقريباٌ په   ۱۳۳۶ لمريز کال کې د ولس لخوا يوه غبرګه بيړۍ د کيبل په واسطه تنابي شوه چې د سنګرسراى اونوروځايونوخلکوبه  جلال ګوټ ته د تلو په غرض  له دغې بيړۍ کاراخيست او بيا به جلال کوټ ته تلل.په دغه اساس يو څه آسانتيا پيدا شوه. کله چې د کابل په سيند (ننې بهسود) پول جوړ شو نو بيا د بهسودو د تنګي توخي علاقه کې د كونړ په سيند  يوپُل جوړ شو چې نن د کامې د پُل په نوم ياديږي.اوس يې تاسې پخپله ګورى چې په دي سړک د هر ډول ګاډو حرکت روان دى او د خد اي( ج )په فضل د کامه والو هر کور ته سړک رسيدلى  او مشکلات يې حل دي. نن جلال کوټ ته نيژدې ولسوالي کامه ګڼل کيږي.
کامه يوه کرهنيزه  ولسوالي ده چې ځمکې يې د كونړ په سيند خړوبيږي..د هر رنګ فصل کيدو ته اماده او تياره ده. يانې يو وخت هم د کامې ځمکې بي فصله نه وي او د يو فصل په ځاى په يو وخت کې د دوو او ځيني وخت د دريو فصلونو حاصل ورکوي،دا ځکه چې کامه وال خواريکښ دي او ځمکه يې اوبه ډيرې لري. مهم کرهنيز پيداوار يې غنم ،وريجې، ګني ،جوار ،پنبه ،موټ دي اوپه سبزيجاتو کې بنډۍ ،فاصله ،الوګان ،کچالان ،پياز،بادرنګ ،رومي اوتوربانجان دي.چې زياته برخه يې جلال کوټ او کابل ته د خرڅلاو لپاره وړل کيږي.  بزګران له دي لارې خپلې اړتياوې پوره کوي. د ژمي په موسم کې له ګنيو څخه په ګاڼيو كې ګوړه جوړوي او بيا يې سوادګرد خرڅلاو لپاره جلال کوټ او کابل ته وړي. په نن وخت کې يو زيات مقدار ګني په پټو کې ولاړ او يا د ګارو څخه د ګنډيرو او شربتونو لپاره پخپلو پټو کې په سوداګرو خرڅوي.د غنمو په حاصل کې به ورته نورو خلکو وړه امريکا ويله، ځکه چې د کامې غنمو به هم د کامه والو لپاره بساينه کوله او هم به نورو ډيرو ځايونو ته رسيدل.
په کامه کې د ثور د کودتا نه مخکې د لوکاټو،زردالانو او نارنجانو باغونه وو. خو څه رنګه چې کامه د ننګرهارمرکز (جلالکوټ) ته ډيره نژدې وه نو د روسي ټانکونو او بمبارونو له کبله ټوله ورانه او اوسيدونکو يې پر يو مخ هجرت  ته مخ کړ. نو په دې اساس د کامې ټوله ځمکه شاړه پاتې شوه، ونې او بوټي يې وچ او ځاي يې شړ او بيکاره بوټو ونيوواوپه پاى کې  ځنګل ترې جوړ شو..خو نن د خداي (ج) فضل دى په کامه کې تقريبا ۱۵۰۰ نوي باغونه د زردالانو،الوچو،شفتالو،نارنجانو،ليمو،سره املوکو او د نورو ميوه دارو ونو کينول شوي دي چې په دي کې ۱۳۴ باغونه په ثمررسيدلي .
د کامې اوسيدونکو زياته برخه مومند دي او نور قومونه لکه ساپي،عبدالرحيم زي،ابراهيم خيل،لودين،احمدزي،سليمان خيل،عرب،اخونزاد ګان ،صاحب زادګان هم استوګن دي.
په عمومي توګه د کامې خلک ټول په کامه والو مشهور دي، دوى ډير غريب،خواريکښ،نيت خلاصي اوميلمه پاله دي.هر کامه وال د خپل کور په مخکې له خپل وس او طاقت سرسم يوه ديره ياحجره لري. کټ او بالښت پکې موجود وي، له مېلمه سره په ورين تندي روغبړ  کوي او هرڅه چې تيار وي په خلاص نيت يې ورته په مخکې ږدي. 
د غيرت او نارينتوب په هکله هم تاريخ لري چې د انګريزانو او روسانو په مقابل کې يې ژوندى تاريخ پروت دى او د جهاد ،د دورې وتلي جنګيالي او اتلان يې د يادولو  وړ دي.
د پوهنې په برخه کې يې  هم په مقايسوي لحاظ فيصدي  لوړه ده.د علم او فرهنګ  په برخه كې ورته خداى بښلي قيام الدين خادم صاحب(د  ادب د آسمان ستورى) يونان ويلو. نن په کامه کې ۴ ليسې ۲۰ متوسطې او ۴ دينې مدرسې او دارالحفاظونه او يو عالي دارالمعلمين لري.د کامې د خداي بښلو علماو څخه مراد علي صاحب د تفسير يسيرپه پښتو ژبه مفسر، محمد موسي شفيق ، نابغه قيام الدين خادم مولوي محمد ابراهيم کاموي، مولوي غلام نبي کاموي ،محمد اكبر پامير صاحب ،مولوي محمد هاشم کاموي، پوهاند فضل الله فياض،عبدالوكيل صداقت،قاضي ميا ګل صاحب،غلام حبيب طوفان، ،مولوي شيرګل کاموي او داسې په سلګونو نور چې جوړه يې په ټول افغانستان کې کمه ليدل کيږي دي.د کامې د مشهورو شاعرانو اوليكوالانو له ډ لې څخه مرحوم سيد مراد کاموال، محمد موسى شفيق،قيام الدين خادم، غلام غوث خېبري، غلام حضرت سېمسار صاحب ،محمد آصف صمیم صاحب،محمد صديق پتمن صاحب ،امان الله سيلاب، عبدالمتين تسکين صاحب، شيفته مل کاموال، مولوي فضل غني كاموال دي.
همدا رنګه د روغتيا په برخه کې په سنګرسراي کې يو لس بستريزه صحي مرکز چې يو سر طبيب،څوډاکټران،لابراتوار،او درملتون لري. له دې نه علاوه واړه روغتيايې مرکزونه هم شته چې يو يې په لنډه بوچ او بل يې په شيرګړ کې دى. د کامې لوي روغتون چې پنځوس بستره لري د کامي د روغتون په نوم ياديږي له هره اړخه مجهزدى او د نورو ولسوايو څخه هم  ناروغان د درملنې  لپاره راځي.
د سردارداود خان د حکومت پرمهال  په کامه کې د کونړ پر سيند د بريښنا د بند دجوړيدو د سروى کار سر ته رسيدلي وو او جوړيدو ته چمتوو.خو له بده مرغه د ډيرو ګډو وډو حالاتو په راتګ سره ځنډنى شو.اوس مهال يې بيا  د جوړيدو خبري روانې دي او د دوهم ځل لپاره سروى شو.خو د حکومت د لويو چارواکو د مجبوريتونو له کبله  بې سرنوېشته پاتې دى.پټه دي نه وي چې دغه يو ډير لوي بند دى او ګټه يې هم زياته ده. حتى چې د درونټې د بند کاسه به هم ډکه وي د ګمبيري لوي ډاګ به اوبه خور او د ګوشتې او خوېزو (خواجه زي) ډاګونه به هم تر اوبو لاندې او د استفادي وړ وګرځي .د لوي خداى نه هغه ورځ غواړو چي دغه بند جوړ او ګټې اخستنې ته تيار شي.
