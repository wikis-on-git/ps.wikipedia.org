[[دوتنه:امير حمزه شينواری.jpg|بټنوک|250px|کيڼ|امير حمزه شينواری]]
'''امير حمزه خان شينواری''' (زېږېدنه: ١٩٠٧ ز کال، [[مړينه]] د ۱۹۹۴ ز کال [[فبروري]]) (په انگرېزي: ''Amir Hamza Shinwari'') يو [[پښتون]] [[شاعر]]، اديب، د ډرامو [[ليکوال]]، [[فلم جوړونکی]]، د [[راډيو]] وياند او ليکوال وو. هغه د تصوف د لارې لاروی وو او په دې ډگر کې يې هم کتابونه خپاره شوي دي. په [[شعر]] او ادب کې د ځانگړي سبک له کبله د [[پښتو]] د [[غزل]] پلار بلل کېږي.

== مخينه ==
امير حمزه شينوارى پر ۱۹۰۷ ز کال د [[لنډي کوتل]] د خوږه خېل يا خوزه خېل نومي کلي کې د ملک مير باز خان په کور کې زېږېدلی دی. نوموړی په قبيله شينواری او په شينوارو کې اشرف خېل وو. 

== زده کړې ==
لومړنۍ زده کړې يې د لواړگي (د لنډي کوتل پخوانی نوم دی) په ښوونځي کې ترسره کړې، خو ويل کېږي چې د ده په يوه وړوکې خطا يې استاد ده ته دومره سزا ورکړه چې د ده زړه د مدرسې نه تور شو او له همدې لامله يې [[مدرسه]] پرېښوده. دی د اتو کالو وو چې په اسلاميه کالجېټ ښوونځي کې د زده کوونکي په توگه ومنل شو. ښوونځي ته به لکه د نورو ماشومانو په څېر ته راته او ازموينې يې هم په برياليتوب سره سر ته رسولې، خو له درسونو سره يې دومره مينه نه درلوده. د ښوونځي نه د زړه ماتی يادونه يې په يو شعر کې هم کړې او ويل يې چې د ښوونځي دا ټلۍ راباندې داسې لگي لکه د اسرافيل د شپېلۍ غږ. هغه وو چې په نهم ټولگي کې يې دا ښوونځی هم پرېښود. که څه هم حمزه بابا خپل سبق په نهم ټولگي کې نيمگړی پرايښی وو، خو د هغه پوهه او مطالعه ډېره وه او ارواښاد داسې کلامونه ليکلي چې هر يو يې ځانگړې [[فلسفه]] لري. د يادولو وړ خبره دا ده چې د بابا په کلام د [[پېښور پوهنتون]] پروفېسر [[قابل جان]] خپل د دوکتورا تيزس ليکلی دی.

== د حمزه بابا ژوند ==
د دود له مخې يې په کم عمرۍ کې واده وکړ او [[مراد شينواری]] يې چې د ازاد نظم باني گڼل ګېږي نازولی زوی دی.

== دندې او کارونه ==
ارواښاد حمزه په عملي [[ژوند]] کې د پښو ايښودلو سره سم په [[تورخم]] پاسپورټي دفتر کې نوکر شو. په دې وخت کې دده پلار د [[لنډي  کوتل]] او تورخم تر مېنځ د اورگاډو پر ليکو د ټيکو کار کاوه او حمزه به هم کله نا کله د مرستې لپاره ورته. نوموړی بيا وروسته پخپله هم په اورگاډو کې نوکر شو. وايي چې دا نوکري به يې ډېره په ايماندارۍ کوله. حمزه شيتواري له فن او [[هنر]] سره هم بې کچې مينه درلوده او د اورگاډي دغه نوکرۍ د [[هندوستان]] په گوټ گوټ وگرځاوه او همداسې تر بمبی پورې ورسېد. بمبی د ډېر پخوا نه د هندوستان د فلمونو مرکز پاتې وو. هغه مهال چې نوموړی بمبي کې وو نو ده ته هم په فلمونو کې د کار موقع په لاس ورغله، چې ده د خدايه غوښته. څنگه چې پخوا بې غږه فلمونه ول نو حمزه بابا هم پر ١٩٤٠ زېږيز کال په دغو بې غږه فلمونو کې لوبگري وکړه، او په هغه ورځ يې خو لکه د زړه ارمان چې پوره شوی وي. د سلما اغا نيکه رفيق غزنوي پر ١٩٤١ زېږيز کال د لومړني پښتو فلم [[ليلا مجنون]] د کيسې، سندرو او ډيالوگونو د جوړولو وړانديز ورته وکړ او په دې توگه په [[پښتو]] ژبه کې د لومړني فلم د جوړولو وياړ هم د هغه په نصيب شو. حمزه بابا ته د دغه فلم د جوړولو لپاره ٢٥٠ روپۍ د معاوضې په توگه ورکړل شوې. تر دې وروسته د [[يوسف خان او شېربانو]] فلم هم جوړ شو او بيا يې د پېغلې او علاقه غېر غوندې د فلمونو کيسې هم وليکلې.

== پښتو ادب ته مخه ==
[[دوتنه:اصيل پښتانه عالمان.jpg|بټنوک|کيڼ|پدغه انځور کې امير حمزه شينواری ۲۶ کس دی]]
داسې مالومېږي چې حمزه بابا د ډېر ماشومتوب نه شاعر وه او په هماغه کم عمر يې د شعر په ليکلو لاس پورې کړی و. کله چې حمزه بابا په پينځم ټولگي کې وه نو ارواښاد [[مولانا عبدالقادر]] (د [[پښټو اکېډمي (پېښور)|پښتو اکېډمۍ]] بنسټ ايښودونکی او لارښود) په اتم ټولگي کې وه. داسې وييل کېږي چې په هماغه وخت کې به حمزه بابا خپل شعرونه مولانا صيب ته د سمولو لپاره ښودل. دا خبره پخپله دا په ثبوت رسوي چې حمزه بابا د ډېر ماشومتوب نه شعر او ادب سره مينه درلوده. خو په دغه وخت کې به حمزه بابا په اردو [[ژبه]] شاعري کوله او د اردو شاعرانو لکه [[میرزا غالب]] او [[علامه اقبال]] نه ډېر متاثره وه.پښتو ادب کې د حمزه بابا شاعرۍ ته ځانگړی مقام حاصل دی. د هغه شاعري ته د زړې او د نوې شاعرۍ يو گډون گڼل کېږي. هغه د پښتو شعر دوديزه زړه کلاسيکه لار څارلې او بيا يې د په يوه نوي روح ورکولو سره گډه کړې. په همدې توگه ارواښاد حمزه پښتو غزل کې نوي اندونه او نظرونه ورپېژندلي او د خپل د وخت د پښتو غزل دوران يې بشپړېدو پورې رسولی او په همدې خاطر ورته د پښتو غزل د بابا لقب ورکړ شوی. حمزه بابا د ١٣٠٠ نه هم ډېرې غزلې ليکلي دي او کليات يې په څلور ټوکو کې خواره شوي دي. خو د حمزه بابا د شخصيت رڼا يوازې غزل پورې محدوده نه ده. د حمزه بابا په نظم هم پښتو ژبه تل د ننگه غړۍ گرځي. حمزه بابا د ٢٠٠ نه زياتې نندارمې (ډرامې) ليکلي دي چې ډېری يې [[د پېښور راډيو]] لخوا خپرې شوي دي. ارواښاد په بېلابېلو ورځپاڼو او مهالنيو کې رنگارنگې تحقيقي ليکنې او مقالې هم کښلي دي، ډېرې منظومې او نثري ترجمې يې هم کړي دي لکه د اقبالياتو او په دې وروستيو تېرو کلونو کې يې د نهجل البلاغه په نوم د ژباړې يو کتاب چې د علي رضي الله تعالی عنه تقريرونه او ليکونه دي چاپ شوی. حمزه بابا د شلو نه ډېر پښتو کتابونه او څه د لسو په شاوخوا کې په اردو ژبه کتابونه هم ليکلي دي.

== [[تصوف]] ته مخه ==
حمزه بابا په ١٩٣٠ زېږيز کال کې تصوف ته مخه کړې وه او خپله به يې په دې هکله داسې وييل چې حېرت آباد ته په دغه عشره کښې راغلی وم. او پخپله نه وم راغلی راښکلی شوی وم ورته. خو چې راغلم نو داسې وه لکه چې ما خپله ورکه لار بيامونده. حمزه بابا د چشتي طريقت لاروی وه. حمزه بابا [[اجمير شريف]] ته هم په دغه زمانه کې تللی وه او د تصوف خوندونه يې ليدلي وه. د تصوف د مکتب پير يې [[سيد عبدالستار شاه]] وه او همدغه شاه صيب حمزه بابا ته د اردو په ځای په پښتو کې د شاعرۍ مشوره ورکړې وه. شاه صيب په ١٩٥٣ کې په حق ورسېدلی وه او حمزه بابا يې يادونه د [[تذکره ستاريه]] په نوم په ١٩٦٩ کې په اردو ژبه چاپ کړې وه. د حمزه بابا ادبي مطالعه ډېره زياته او پخه وه او د ادبياتو يو [[پوهنغونډ]] وه. حمزه بابا د [[عبدالرحمان مومند|رحمن بابا]] ديوان په ١٩٣٥ زېږيز کال کې اردو ژبې ته اړولی وه. په ١٩٣٧ کې پښتو ادبي ټولنه (بزم ادب پېښور) هم د شاه صيب د سيوري لاندې جوړه شوه او د [[راحت زاخېلي]] ، [[قلندر مومند]] او حمزه بابا په شان ډېر غمي د همدې ټولنې غړي او مشران پاتي شوي او دا په راپورې پښتونخوا کې لومړنۍ ادبي [[ټولنه]] وه. دوی به ځای ځای په ښوونځيو او پوهنځيو کې مشاعرې کولې او په همدې توگه به يې د ژبې او ادب خدمتونه کول او د دغې ټولنې د ډېر لوړپوړو شاعرانو، اديبانو تربيت هم کاوه. داسې مشاعرې به د رحمن بابا په هديره هم کېدلې او د په لومړي ځل يې په ١٩٤٠ زېږيز کال کې د خپل د يو ليکل شوي غزل په اورولو سره د غزل د بابا تاج ترلاسه کړ. د هماغه غزل يو شعر يې داسې دی:
<center>
{{شعر}}
{{ب|تورې سترگې مې د يار زړه ته په ځير دي|بــيــا حــبــشــو پــه کــعـبــې تـړلــی لام دی}}
{{دشعرپای}}</center>

د [[پاکستان]] حکومت هم د حمزه شينواري د مړينې وروسته هغه ته د هغه د کارونو په پايله کې د ‘ کړنو ولسمشريز وياړ’ جايزه ورکړه، او پښتو ته د چوپړ په پايله کې د پښتونخوا حکومت په لنډي کوتل کې د حمزه بابا په نامه يو کلتوري موزيم پرانيست.

== د حمزه بابا فلسفه ==

== چاپ شوي آثار ==
# د زړه آواز
# يون
# بهير
# پري وونی
# سپرلی په آينه کې
# د خيبر وږمې
# ژوند او يون
# د کابل سفرنامه
# د حجاز په لور
# د ليلا مجنون فلم او د فلم کيسه
# مږې څپې
# د کارل مارکس اصول د عقل په نظر
# د حمزه ژوندليک
# غزونې
# تجليات
# د خوشحال بابا يو شعر
# تذکرة الستارية
# انساني رڼا او پوهه
# د حمزه ليکونه
# غزليات (اردو)
# انسان او زنده گي
# د رحمان بابا د ديوان ژباړه په اردو نظم
# د علامه اقبال د جاوېد نامې منظومه ژباړه
# د ارمغان حجاز منظومه ژباړه
# پټهان اور توهمات
# قبايل کې رسم او رواج
# ژور فکرونه
# ډرامې
# د حمزه کليات (پينځه ټوکه)

== انځورتون ==
<gallery>
دوتنه:Hamzababaa.jpg|امير حمزه شينواری
دوتنه:Hamza-Shinwarai.jpg|حمزه شينواری
دوتنه:HamzaShinwarai.JPG|حمزه شينواری
دوتنه:Hamzababa1.JPG|حمزه شينواری
دوتنه:Hamzababa.jpg|حمزه شينواری
دوتنه:HamzaShinwarai.PNG|حمزه شينواری
</gallery>

== سرچينې ==
* د آريانا دايرة المعارف - لومړی ټوک

== باندنۍ تړنې ==
* [http://ps.poems.wikia.com/index.php?title=%D9%88%DB%90%D8%B4%D9%86%D9%8A%D8%B2%D9%87:%D8%A7%D9%85%D9%8A%D8%B1_%D8%AD%D9%85%D8%B2%D9%87_%D8%B4%D9%8A%D9%86%D9%88%D8%A7%D8%B1%DB%8C&action=edit&redlink=1 په ويکي شعرونه کې د امير حمزه شينواري شعرونه]

[[وېشنيزه: پښتانه شاعران]]
[[وېشنيزه: پښتانه]]
[[وېشنيزه: پښتانه ليکوال]]
[[وېشنيزه: مړه شخصيتونه]]
[[وېشنيزه: د تصوف لارويان]]
