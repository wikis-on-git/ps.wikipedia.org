<font face="Tahoma">فريده هوډ سيفي د ديارلس سوه اته څلويښتم لمريز کال په مني کې په کابل کې زيږيدلي . خپلي لومړنۍ او لوړې زده کړي يي په کابل کي بشپړي کړي دي . هغه لا د ښوونځي په اتم ټولګي کي وه چې د کابل د ملي راډيو په ادبي خپرونو کي يي په نطاقي پيل وکړ او دي سره يي د ادبي کتابونو لوستل هم پيل کړل . فريده په ديارلس سوه اويايم لمريز کال کي د کابل د طب له پوهنتون څخه فارغه شوه . او په همدي کال پاکستان ته لاړه . هلته يي په بيلابيلو بهرنيوموسسو پوري مربوط روغتيايي کلينکونو او روغتونونو کي کار وکړ . دي سره يي د بي بي سي په تعليمي پروژو کي څه وخت د روغتيايي پروګرامونو د پروديوسري په توګه کار کړي . د دوه زره دريم ميلادي کال په دسمبر کي پراګ ته لاړه او هلته تر ننه د ازادي راډيو د روغتيايي پروګرامونو د جوړولو ترڅنګ خبرونه او راپورنه وړاندي کوي .
== د شعرونو مجموعه ==

فريده يوه د شعرونو چاپي مجموعه دشګو مزل او يوه بله شعري ټولګه لري چې چاپ ته تياره ده . فريدي د لومړينو روغتيايي مرستو په برخه کي يو کتآب چاپ کړي . د ښځو په اړه خوري وري ژباړې او خاطرې لري چې هيله منه ده دلويديځ مصروف ژوند ورته په دي ليکنو د کار موقع په لاس ورکړي


== د شعر بېلګې ==

=== زما كابله ===
<poem>
په ناآشنا كوڅو كې
په دې پردو لارو كې
زه هر قدم چې ږدمه
ستا د ديدن په تمه
د اور لمبې، د غم شوګير تيروم
يو ستا يادونه زړه ته
داسې تسل راكوي
چې به مې غيږ كې يو وار بيا ونيسي
بيا به ستا پلونه ښكل كړم
په يوه زړه به دواړه
خوږې د مينې ترانې ووايو
22 – 4-96 پيښور
</poem>
===  زه ګرځم په هواکې ===
<poem>
زه ګرځم په هواکې

خو يم د ورانو کوڅو خوا کې

دلته خلک شراب لکه اوبه څښي

د ميني په نوم څو غړپه ترخه څښي

زما په کلې کې خو مينه داسي نه وه

د اسي مينه بله هيله داسي نه وه
</poem>
===  د هيلو ساحل ===
<poem>
خزان په ميني ګډ شو
او محبت هم د ستم په وحشي لاسونو مات شو 
او مينه هم مړه شوه، وسوه وسوله ايره ايره شوه 
چي دا زه څه وينمه لويه خدايه!
دا نمرودي اورونه بل څنګه دي؟
زما پر كلي باندي تمي د اورونو قافلې قافلې...
بس بل څه نشته د ظلمونو يو تصوير جوړېږي 
د وخت په زړه كې د زخمي هيلو انځور جوړېږي 
هره شپه مې له تيارو ډكه شپه ده 
سر په سجده لاس په دعا يم زما لويه خدايه!
خدايه! 
ډوبېږم لاهو كېږم، فنا كېږمه زه 
او د ساحل لمن مې ډېره لري
د سمندر څپې دي ډېري پلنې
ياربه! ته زما د لاري مل شه
قدم زما ساحل ته سم كړه ربه!
زړګى زما هيلو ته تم كړه ربه....
</poem>

=== تــه ! ===
<poem>
تــه !
لكه دنيا د مينې
لكه خندا د هيلې
لكه يو ګل د بوټي
ستا په خندا، خندا كې
د وخت خندا وينمه
هيله ښكلا وينمه
ريښتيا، ريښتيا وينمه
2-1-97 پيښور
</poem>
 
=== ستا سترګې ===
<poem>
نه پوهيږم څه دي ستا په سترګو كې
وايمه چې ښه دي ستا په سترګو كې
وخت راته غوټۍ شي بيا ګلونه شي
څومره ډير خواږه دي ستا په سترګو كې
ځلند مشالونه شي چې راشې ته
څه ستوري پراته دي ستا په سترګو كې
زړه مې وايي زه هم درته وايمه
پاتې مې كاته دي ستا په سترګو كې
ته رڼه آينه زما د مينې يې
پوه يم نور څه نه دي ستا په سترګو كې
سيند مې وړي لاهو به شم راګوره خو
ډير څگه مې په زړه دي ستا په سترګو كې
</poem>


[[Category: پښتانه شاعران]]
