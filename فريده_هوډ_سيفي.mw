فريده هوډ سيفي د استاد ميرافغان كامه وال لور ده هغه په 1348 هـ ل كال په مني د كابل په ښار كې زېږيدلې ده، خپلې زده كړې يې هم د كابل په ښار كې تر سره كړي دي. په كال 1370 كې د كابل پوهنتون د طب له پوهنځي نه فارغه شوه. د اتو كالو راپديخوا د پېښور په ښار كې اوسيږي. په پېښور كې يې په بيلابيلو روغتيايي مركزونو كې د ډاكټرۍ دندې تر سره كړي دي او اوس د بي بي سي په تعليمي پروژو كې د روغتيايي پروګرامونو پروډيوسره او د ابن سينا د روغتيايي چارو كاركونكې ده

د شعر بېلګي ئې :
<poem>
زما كابله
فريده هوډ
په ناآشنا كوڅو كې
په دې پردو لارو كې
زه هر قدم چې ږدمه
ستا د ديدن په تمه
د اور لمبې، د غم شوګير تيروم
يو ستا يادونه زړه ته
داسې تسل راكوي
چې به مې غيږ كې يو وار بيا ونيسي
بيا به ستا پلونه ښكل كړم
په يوه زړه به دواړه
خوږې د مينې ترانې ووايو
22 – 4-96 پيښور
</poem>
 
<poem>
ميرمن هوډ
تــه !
لكه دنيا د مينې
لكه خندا د هيلې
لكه يو ګل د بوټي
ستا په خندا، خندا كې
د وخت خندا وينمه
هيله ښكلا وينمه
ريښتيا، ريښتيا وينمه
2-1-97 پيښور
</poem>
 
<poem>
ستا سترګې
ډاكټره فريده هوډ سيفي
نه پوهيږم څه دي ستا په سترګو كې
وايمه چې ښه دي ستا په سترګو كې
وخت راته غوټۍ شي بيا ګلونه شي
څومره ډير خواږه دي ستا په سترګو كې
ځلند مشالونه شي چې راشې ته
څه ستوري پراته دي ستا په سترګو كې
زړه مې وايي زه هم درته وايمه
پاتې مې كاته دي ستا په سترګو كې
ته رڼه آينه زما د مينې يې
پوه يم نور څه نه دي ستا په سترګو كې
سيند مې وړي لاهو به شم راګوره خو
ډير څگه مې په زړه دي ستا په سترګو كې
</poem>
