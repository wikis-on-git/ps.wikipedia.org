'''عبدالكريم رسوا'''  د بهادرخان زوى په 1303 ل كال د [[كندهار]] د شاه بازار د سدوزو دانې په عليزو كوڅه كې په خپل پلرني ټاټوبي كې زېږېدلى دى. زده كړې يې نه دي كړي، خو بيا يې هم له اته كلنۍ څخه شعر ويل پيل كړي او تر پنځلس كلنۍ وروسته يې د شعر ويلو له كبله د كندهار په ګوټ- ګوټ او كلي په كلي كې داسې شهرت حاصل كړ، چې هر چا به ده او د ده هنر ته درناوى كاوه. چې دغې هڅونې د ده لپاره د لا پرمختګ زمينه هم برابره كړه. نوموړى د خپل كمزوري اقتصاد او كموسۍ له كبله نه دى توانېدلى خپل اثار خپاره او تر خپلو وګړو يې ورورسوي. تر دې مهاله ورته ناچاپې شعري ټولګې پرتې دي، چې په دې ډول دي:
# بهار روحاني.
# ګلزار بوستاني.
# مناكب الاوليا
# د ګېلانيانو باغ.
# سيف الاسلام.
# د طالبانو كاروان.
# غيبي خزانه.
پر دې سربېره يې ګڼو سندرغاړو ته هم شعرونه كښلي، چې لاندېنيو هنرمندانو يې شعرونه د ترنم له خوږو سره تر اورېدونكو رسولي دي. لكه ارواښاد [[عبيدالله جان کندهاری]]، [[سيد محمد]]، [[ولي محمد]]، [[اغا محمد]]، [[صالح محمد]] او نورو.. 
په پخوانيو شاعرانو كې يې مير يحيى ډېر خوښ دى او اكثره د نوموړي ارواښاد شعرونه لولي. په نويو هغو كې يې ارواښاد ګلبويدار د خوښې وړ شاعر دى. كه څه هم زده كړې يې نه دي كړي، خو بيا هم د ښه فهم، ذهن او سليقې خاوند دى. هره خبره په ژوره توګه څېړي او هره پېښه تر هغه وخته څاري، چې سموالى او ناسموالى يې ځان ته نه وي څرګند كړى.
كه په خپل فقيرانه او ملنګانه ژوند كې د سرو او سپينو له نشت سره مخ دى، بيا د هنر له مخې شتمن دى، چې د خپل هر مينه وال ته خپل شعرونه په داسې لهجه او بڼه اوروي، چې د شعر خوند يې دوه چنده كوي. نوموړى د كندهار له ګوتو په شمېر ولسي شاعرانو څخه دى، چې خپل مينه وال لري او دا هم بايد زياته كړو، چې د شعر زيات مينه وال يې نالوستي كسان دي.

==سرچینې==
* https://www.facebook.com/arwashadhajiabdulkareemruswa/timeline
[[Category:پښتانه شاعران]]
