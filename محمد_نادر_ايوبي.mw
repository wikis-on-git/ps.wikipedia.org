'''محمدنادر ایوبي کندهاري''' (۱۳۱۰ هـ. ل. = ۱۹۳۱ ز. - ۲۲ د وږي، ١٣٩٠ ل. = ۱۳ د دېسمبر، ۲۰۱۱ ز.) يو افغان ديپلومات، سياسي کارپوه او ليکوال و.

== مخينه ==
محمد نادر ايوبي د مرحوم محمد سرورخان ایوبي زوی دشهید محمدایوب خان ایوبي چې د افغانستان د مشروطه غوښتنې د ستر مبارزاتي غورځنګ يو فعال سياسي غړئ ؤ لمسی او  د میوند د غزأ د اتل مرحوم غازي تاج محمدخان کړوسئ او د یحیی خان پوپلزي کوسئ ؤ. هغه په ۱۳۱۰ لمريز کال کې د کندهار په ښار کې زېږېدلی و.

== زده كړې ==
ښاغلي نادر ايوبي لومړنۍ او منځنۍ ښوونې په خان آباد، كابل او كندهار كې سرته رسولي، اوپه كابل كې د سوداګرۍ لېسې له بشپړولو څخه وروسته پوهنتون ته ورغې او په كال ۱۳۳۷هجري لمريز د حقوقو او سياسي علومو د پوهنځي د دېپلوماسۍ له څانګې فارغ او په همدې كال د بهرنيو چارو په وزارت كې د مامور په ډول وټاكل شو.
د اووه ويشتو كلونو په عمر (۱۳۴۲هجري لمريز) د احتياطي ظابطانو د مكلفيت دوره تېره كړه. 

== دندې ==
د مكلفيت له دورې څخه وروسته يې د بهرنیو چارو وزارت د خونديز(آرشیف) او فرهنګي، اقتصادي، وثاېق، شفر او د قونسلګرۍ په مديريتونو كې دندې ترسره كړي. د مورنۍ ژبې (پښتو) سربېره په عربي، پاړسي، انګلېسي او اردو ژبو هم ښه پوهېده. 
په كال ۱۳۴۲ل واشنګټن كې د افغانستان په سفارت كې د اتاشي په توګه وټاكل شو. له دندې سره، سره يې د هارورډ پوهنتون د سياسي علومو له پوهنځي څخه د ماسترۍ سند ترلاسه كړ، او په همدې وخت كې د هاروډ پوهنتون د غوښتنې له مخې د هغه پوهنتون د ختيځ پېژندنې د څانګې لپاره د پښتو ژبې د زده كړې اساس هم د لومړي ځل لپاره كېښود. درې نيم كاله وروسته برېته وطن ته راستون شو. په كال ۱۳۴۹ل كې په قاهره كې د افغانستان په سفار ت كې د دويم سكرتر په توګه وټاكل شو. له دندې سره، سره يې د عربي ژبې او فقهې ځانګړې زده كړې وكړى. 
په ۱۳۵۱ل كال په هغه كانفرانس كې د افغانستان استازيتوب هم وكړ چې د اسلامي هېوادو نړېوال لومړني اسلامي بانك د پرانيستو لپاره جوړ شوې ؤ.
په كال ۱۳۵۲ل كې د كوټې په ښار كې د افغان جنرال قونسل د كفيل په توګه ولېږل شو، مګر د سردار داود خان د كودتا له امله مخكې لدې چې خپلې دندې ته ورشي، په تهران كې د افغان سفير د لومړي سكرتر په توګه وټاكل شو. 
په ۱۳۵۶ل كال تهران كې جوړېدونكي د اسيايي هېوادونو د كار د وزيرانو په كانفرانس كې د خپل هېواد رسمي استازيتوب وكړ.
هلته يې ۵كاله دنده ترسره كړه. په وطن كې د دويمې كودتا له كېدو سره سمدلاسه خپله استعفى ليك وړاندې كړ او له رسمي دندو څخه يې ځانوژغوره. 
څه موده وروسته د امريكا متحده ايالتونو ته مهاجر شو اوخپل ورځينيو چارو ته يې مخ واړاوه.
ښاغلې ايوبي صېب په امريكه كې له آرام ژوند تېرولو سره، بيا هم خپل كړېدلې ولس هېر نه كړ، او د غازي صوفي حاجي محمد نعيم ايوبي سره يې چې د كوټې په ښار كې يې د (الجهاد) په نامه يو لوى روغتون درلود خپلې هراړخيزه مرستې ونه سپمولې. دارنګه يې نورې ښوونيزه، روزنيزه ټولنې جوړې او د افغان بچيانو له حال احوال څخه يې ځان خبراوه. 
د افغانستان دننه يې هم روغتيايي څانګې پرانيستې ترڅو د ټپي مجاهدينو درملنه هملته د لومړنوي مرستو په توګه ترسره شي. 
ښاغلي ايوبي د خپل ژوند لويه برخه په مسافرتونو كې تېره كړې. د نړۍ د ولسونو، اديانو، مذهبونو، عرف او عاداتو قوانينو او ټولنيزه حالاتو د پېژندنې سره ډېره مينه لري. چې ددې كار لپاره يې هم ډېر ملكونه له نظره تېر كړي.  
ښاغې ايوبي نن سبا د امريكې په ورجېنيا په ايالت كې استوګنه لري.

== ليكنې ==
ښاغلي ايوبي په سياسي، اقتصادي، ادبي، فلسفي، تاريخي، تصوف او اسلامي موضوعګانو كې ډېرې په زړه پورې ليكنې كړي، چې لسګونو ته رسېږي.
هغه ليكنې چې د چاپ په جامه پسولل شوي دي:
# سيپن او مرغلره ( پښتو داستان)، د كندهار دطلوع افغان په ورځپاڼه كې په پرله پسې ډول چاپ شوې.
# سياسي نظريات (دوه ټوكه) د كندهار د مطبعې چاپ.
# اقتصادي نظريات (درې ټوكه) د كندهار او هلمند د مطبعو چا.
# اسلام، چې پر پېنځو كتابو (حقوق، سياست، اقتصاد، تصوف، او فلسفې) مشتمل دى. د كوټې چاپ.
# (دوي څوك وه): په كوټه كې چاپ شوې.
# عرفان: په لاهوركې چاپ شوې.
# داقتصادي نظياتو كتاب چې په درې ټوكه ؤ، د ځڅينو اصلاحاتو وروسته د دويم ځل لپاره په يوه ټوك كې له لاهور څه خپور شو.
# فلسفه، د كوټې خپور شوې اثر چې د فلسفې په اړه هراړخيزه څېړنه ده. 
#  ا افريقا جغرافيايي، تاريخي او ټولنيز مساېل، ناچاپ اثر. 
# د انسان ستونزې (ناچاپ).
# علم او ايمان (ناچاپ). 
# د تاريخ ځينې هېرې شوې پاڼې (ناچاپ). 
# د حق او باطل تاريخي سېر (ناچاپ)



== اخځليكونه ==





[[وېشنيزه:افغاني ليکوال]]
[[وېشنيزه:افغانان]]
