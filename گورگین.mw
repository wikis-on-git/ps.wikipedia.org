'''گورگین''' په کندهار کې د صفوي واکمنو له لور څخه ګمارل شوی استازی وو چې وروسته بیا د هوتکو په لاس له منځه یوړل شو.  

== مخینه ==
ګورګین د ګرجستان اوسیدونکی وو او نوی مسلمان شوی وو چې کله په کال ۱۶۹۳ ز کې په ایران کې شاه حسین صفوي پاچا شو نو ګورګین یې په کندهار کې د خپل استازي په توګه وګماری چې نوموړی  د میروائس خان هوتک د پاڅون تر وخته پر یاده دنده کار وکړ.

== د ګورګین له ولس سره چلند ==
تاریخ لیکي چې د ګورګین له افغان ولس سره چلند بېخي د منلو وړ نه وو. نوموړي به ولس تل ظلمونه او جفاوې کولې، ډېر افغاني مشران یې ووژل ان تر دې چې ولس اړ شو تر څو له میرویس خان هوتک چې هغه وخت سوداګر وو د مرستې غوښتنه وکړي.

== د ګورګین په وړاندې د میروائس تګلاره ==
د ولس په غوښتنه میروائس هوتک سوداګري برېښوده او د ولس یووالي ته یې ملا  وتړله او وروسته بیا ګورګین ځان د نژدې کولو هڅه وکړه خو ګورګین ورباندې شکي شوی وو ځکه یې میروائس خان ته  ایران ته د تلو امر وکړ خو چې کله نوموړی ایران ورسید هلته د شاه حسین صفوي له لوري څخه بندي شو ځکه چې هغه ګورګن په پټه په هرڅخه خبر کړی وو، میروائس خان ډېر ژر پخپله پوهه او حکمت په ایراني شاهي دربار کې ځای جوړ کړ او هغوی نوموړی ته د حج تلو اجازه وکړه، له حج په راستنیېدو سره شاه حسین ضفوي هغه د ګورګین سلاحاکار جوړ کړ او کندهار ته یې را واستوی خو ګورګین یې خوند ور نه کړ. ګورګین له میروائس څخه غوښتنه وکړه چې د هغه لور دده زوی ته ورکړي،میروائس دا غوښتنه مشرانو ته کښېښوده، هغوی دا پریکړه وکړه چې ستا د لور په نوم به بله پېغله د ګورګین زوی ته واده کړو خو خبره تر دې نه ورسېده خو ځینې تارخپوهان وایي چې دا کار وشو.

== ولسي پاڅون او د ګورګین مړینه ==
د ولسي پاڅو لپاره جرګه جوړه شوه او پریکړه یې وکړه چې لومړی دې د بلوڅو، ترینو او کاکړو خانان دې ته وهڅول شي چې صفوي حکومت ته دې له مالیې ورکولو څخه ډډه وکړي، هغوی هم داسې وکړل.

ګورګین خپل شپږ زره کسیز لښکر ژوب او د بلوچستان نورو سیمو ته ولېږه پخپله هم ورپسې رهي شو او له میروائس څخه یې هم وغوښتل چې هلته ورشي. میروائس خان هم له اوو زرو پښتنو سرتېرو سره هلته ځان ور ورساوه. د شپې یې پر ګورګین برید وکړ، هغه او د هغه ټول کنډک یې له منځه یوړ. پخپله یې د ګورګین جامې او سرتېرو ته یې د وژل شویو ګورګیني سرتېرو جامې ور واغستلې، د کندهار ښار ساتونکو چې کله خپل سرتېري په راتلو ولیدل نو د ښار دروازې یې ور خلاسې کړې. میروائس خان په ښار ننوت او د ایراني سرتېرو د وژلو امر یې وکړ، ښار یې ونیو او ملي جرګه یې را وبلله وروسته بیا هغې ملي جرګې میروائس خان د باچا په توګه وتاکه.

== سرچینې ==
'''۱. د افغانان پاچاهانو لنډ ژوند لیک ، لیکوال بشیر احمد ریان'''
