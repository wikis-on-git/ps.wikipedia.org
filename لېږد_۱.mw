لېږد ۱ (انګلیسي: Expedition 1) [[نړېوال تشيال تمځای|نړیوال تشیال تمځای]] (International Space Station, ISS) ته د ستورمزلو لومړی ماموریت دی. دې ماموریت په تشیال کې د انسانانو د اوږد-مهالې مېشتیا بنسټ کېښود او درې سره ستورمزلي یې د ۲۰۰۰ له نومبر څخه د ۲۰۰۱ تر مارچ پورې د ۱۳۶ ورځو لپاره په تمځای کې پاتې شول. د دې ماموریت یوه بله ځانګړتیا دا وه چې د تشیال تمځای ور یې د انسانانو پر مخ پرانیست او تر ننه پورې ستورمزلي په پرله‌پسې توګه پکې اوسېږي. [[لېږد ۲]]، چې دې ماموریت هم درې ستورمزلي لرل، سمدستي په لېږد ۱ پسې وو.

که څه هم دوې ورځې مخکې یې سفر پیل کړی وو، خو لېږد ۱ هغه مهال په رسمي توګه پیل شو چې ستورمزلي یې په روسي تشیال‌بېړۍ [[سویوز ټي‌ایم-۳۱]] (Soyuz TM-31) کې د ۲۰۰۰ د نومبر پر ۲مه نړیوال تشیال تمځای ته ورسېدل. د ماموریت پر مهال، د لېږد ۱ ستورمزلو په تشیال تمځای کې دننه بېلابېل غونډالونه (سېسټمونه) فعاله کړل، رسېدلي الې او اوزار یې پرانیستل، د درو سړیوالو (manned) او دوو روسي بې‌سړیو (unmanned) تشیال‌بېړیو کوربه‌توب یې وکړ. لنډه دا چې هغوی په تشیال تمځای کې د دې ماموریت تر پایه ډېر بوخت ول، او د هغوی کار یوه ستره بریا وبلل شوه.
