
'''محمد عارف غروال''' ([[زوکړه]] ۱۳۲۴ لمريز لېږدي [[کال]]، د [[خوست ولایت]]، د [[ځاځي ميدان ولسوالۍ]]) د [[افغانستان]] يو [[پښتو ژبه|پښتو ژبی]] [[لیکوال]]، [[شاعر]] او څېړونکی دی.  
  
==مخينه== 

الحاج څېړنمل محمد عارف غروال د رحمت الله خان زوی، پر ١٣٢٤ لمريز لېږدي کال د خوست ولايت د ځاځي ميدان ولسوالۍ د ډيرۍ ميلې په غرني کلي کې زېږېدلی دی. په اووه کلنۍ کې يې د کلي له ملا صاحب ارواښاد عابد گل څخه د قران شريف ختم او نورې مسنونه دعاگانې زده کړې. په اته کلنۍ کې د کابل په [[رحمان بابا]] لېسه کې له خپل کشر ورور ډاکتر عبدالرحيم غروال سره يوڅای شامل شو. پر ١٣٤٣ لمريز کال له نوموړې ليسې فارغ او د کانکور تر ازموينې وروسته پر ١٣٤٤ ل ل کال د [[کابل پوهنتون]] د ادبياتو په پوهنځي کې شامل شو او د ١٣٤٧ ل ل کال د [[سلواغه (مياشت)|سلواغې]] مياشتې پر ٢٧ نېټه يې له پښتو څانگې څخه د ليسانس [[بری ليک]] تر لاسه کړ. د ١٣٤٨ ل ل کال له پيلېدو سره يې د پښتو ټولنې د پښتو کورسونو د ښوونکي په توگه رسمي دنده پيل او د دې تر څنگ يې د نرسينگ په عالي ښوونځي او شپې لېسه کې د پښتو د ښوونکي په توگه دنده سرته رسوله. 

محمد عارف غروال د ١٣٤٩ ل ل کال په اوږدو کې د پښتو ټولنې د سروالۍ (رياست) د علمي چوکاټ په علمي کدر کې د مسلکي غړي په توگ ومنل شو. دا مهال هغه ته د کابل مجلې د مهتمم دنده وسپارل شوه؛ دوه کاله وروسته د ادب او فلکور لوی مديريت ته د مسلکي غړي په توگه بدل او د دې تر څنگ يې د اطلاعاتو او کلتور وزارت د [[باختر اژانس]] په لويه سروالۍ کې د پښتو خپرونو د ترجمې او ايډيټ دنده هم پر مخ بووله. 

ښاغلي الحاج محمد عارف غروال د څېړنوالۍ علمي رتبې ته خپل علمي اثر (د بنگړو شړنگ) وړاندې کړ. خو د ۱۳۵۹ ل ل کال د [[کب]] مياشتې په پنځمه نېټه د شوروي پلوه رژيم او روسانو د ظلم او ناروا له لامله هېواد پريښودو ته اړ وت او [[پاکستان]] ته ولاړ. يو کال يې د جهاد په وسله وال سنگر کې تېر کړ او د ١٣٦١ ل ل کال په پيل کې د افغانستان د مجاهدينو په اسلامي اتحاد کې د مالي رياست د مشاور په توگه وگمارل شو. د ١٣٦٢ کال په پيل کې، چې اتحاد ړنگ شو د افغانستان د ملي اسلامي محاذ د فرهنگي رياست د مشاور په توگه وگومارل شو. هغه د دې تر څنگ د جهادي څېړنو د مرکز د غړي په توگه د قلم مجلې په چلولو کې برخه درلوده او هم يې د نورو جهادي مطبوعاتو سره لکه( سپيدې مجله)،(خپلواک مجله) او نورو جريدو سره خپله قلمي همکاري درلوده، چې ډېرې ليکنې يې په خپل نامه او يو شمېر په مستعارو نومونو لکه پکتياول، ابو امان او ابو احسان خپرولې.  

په [[پېښور]] کې د افغانستان د مجاهدينو د اسلامي لنډ مهال حکومت له جوړيدو سره د (دعوت او ارشاد) په وزارت کې د افغانستان د تاريخ ټولنې د سروال (رييس) په توگه وټاکل شو، چې ددغه حکومت تر ړنگيدو پورې يې گڼ شمېر تاريخي اسناد راټول کړل او د ساتلو په موخه يې د ښاغلي [[حبيب الله رفيع]] په مرسته يو کال په شخصي ډول د افغانستان د تاريخ ټولنې تر نامه لاندې وساتل او د راټولونې او يو ځاى کونې په کار يې لاس پورې کړ.  

څېړنمل غروال په کابل کې د شوروي پلوه رژيم تر راپرځېدو وروسته او د مجاهدينو اسلامي حکومت له جوړيدو سره سم د کابل راډيو د سروال په توگه وگومارل شو، خو د حالاتو د گډوډۍ له لامله يې دنده پيل نه کړه. بیا ورته د پنځو کليدي وزارتونو لپاره د وزير په رتبه مشاورين وټاکل شول، نو غروال په اطلاعاتو او کلتور وزارت کې د وزير د سلاکار په توگه وگومارل شو. لکه څنگه چې حالات هماغسې کړکيچن او د کورنۍ جگړې  بهير څپاند وو، نو د دغې دندې پر مخ وړلو کې خنډونه راپيدا شول، خو د دې تر څنگ يې د افغانستان د اسلامي محاذ د فرهنگي چارو د سرپرست او د (محاذ) د جريدې مسوول په توگه د کورنيو جنگونو پر خلاف خپلې قلمي هلې ځلې روانې وساتلې. دوه کاله وروسته، چې د (محاذ) جريده د اقتصادي ستونزو له لامله څه موده وځنډيده، نو بيا يې د معيوبينو په موسسه کې د (معيوبيت) مجلې د مسوول په توگه دنده پيل کړه، خو کله، چې موسسه د مالي ستونزو سره مخ شوه، نو پېښور کې د دويمې پښتو ورځپاڼې ((پامير)) د پيل په لومړيو کسانو کې د ايډيټر بورډ د غړي په توگه د ژبې او ادب په خدمت بوخت شو. څه موده وروسته دا [[ورځپاڼه]] د مالي ستونزو له لامله ودريده، نو ښاغلي غروال د طالبانو د اسلامي غورځنگ په نشراتي ارگان (شريعت) جريده کې د ايډيټريل بورډ د غړي په توگه دنده پيل کړه. تر اته مياشتې همکارۍ وروسته، چې د (شريعت) جريدې دفتر کابل ته ليږدېده، نو همکاري ورسره وځنډوله او تر څه مودې پورې بې کاره پاتې شو. د ١٣٧٦ ل ل کال د زمري مياشتې پر ١٥ نېټه، چې د محاذ جريدې بيا پر خپريدو پيل وکړ، غروال صاحب د افغانستان د ملي اسلامي محاذ د فرهنگي چارو سروال او د محاذ جريدې د مسوول په توگه وگمارل شو. هغه تر ۱۹۹۸ ز کاله د همدې (محاذ) جريدې د مسووليت چارې په غاړه درلودې. د حامد کرزي د حکومت تر جوړيدو وروسته کابل ته له خپلې کورنۍ سره ستون شو، چې په علومو اکيډمۍ کې د پښتو ژبې د ودې او پرمختگ لپاره پر دنده بوخت شو.

==مدني اکر== 

غروال صاحب (5) زامن، څلور لوڼې لري او 64کلن دى.  


محمد عارف غروال له کوچنيوالي له شعر او شاعرۍ سره مينه درلوده او تل به يې د پخوانيو شاعرانو شعرونه لوستل، تر څو په خپله هم يو ښه شاعر شو. په لومړي سر کې يې عشقي شعرونه ويل، خو کله چې د هېواد دردونه ورسره مله شول، نو بيا يې د هېواد د ابادۍ او خپلواکۍ په اړه خپلو اشعارو ته مخه وکړه او په دغه لاره کې يې ډېر شعرونه وليکل. د غروال صاحب اشعار د هېواد په بېلابېلو مجلو او ورځپاڼو کې خپاره شوي دي. له شعرونو سره يې لوستونکي ډېر ښه اشنا دي.  

==چاپ شوي نښيرونه يې== 

۱- د رحمان بابا ديوان. 

۲- د حبيب الله ديوان.  
 
۳- د دولت لواڼې ديوان.  

۴- د [[خوشال خان خټک]] غزليات. 
 

ادبي او څېړنيز :
١ – غرنۍ سندرې
٢- د بنگړو شرنگ
٣- د وينو فواري
4- بمونه او غمونه (تورزن او تورن افغان)
5- د خوست فتحه ، نثر.
ترجمې او ژباړې.
منظر مرگ، راه عملي فارسي، کورني طبيب پښتو.
انگريزي پښتو ورځنۍ خبرې.
ناچاپ اثار:
تحقيقي:
١ – اختيارات بديعي يوناني طب پښتو
٢ – په افغانستان کې د جهاد د پيل لومړي غورځنگونه
٣ – په افغانستان کې د روسانو او داخلي کمونستانو جنايات
٤- د جهاد خاطري
٥- پښتو جهادي ادبيات
6- د زړه چغې اشعار.
7- ليونۍ مينه د جهاد نه مخکې شعرونه
دا وه د غروال صاحب  پر ليکلو اثارو لنډې خبرې.
اوس به راشو، چې ښاغلي محترم الحاج څېړنمل محمد عارف غروال بهر ته  تللى دى او که نه، نوموړي د 1367 کال د امريکا متحده ايالاتو ته يې سفر کړى او بيا يې يو کال وروسته په 1367کال سعودي عربستان ته د حج فريضې د اداکولو لپاره تللى دى.
په يو مخيز ډول ښاغلي  الحاج څېړنمل محمد عارف غروال له ښکلا او ښايست سره ډېره مينه لري، خو په اوسنۍ وخت کې د گران هېواد دېرش کلن ناورين ترې ښکلا او ښايست بېخي هير کړى.
بله دا، چې محمد عارف غروال صاحب ښه صميمت لري او هر چا سره په ښه پراخ تندې خبرې کوي، چې په دې اړه پرې د صميمت پله ډېره درنده معلوميږي ادب د ژوند لپاره پر فلسفې  قايل دى او  ادب د ادب لپاره په فلسفې باندې قانع نه ليدل کيږي .
په پاى کې  الله پاک  دې  ښاغلي محترم غروال صاحب ته ډير زيات ژوندون ورکړي تر څو گرانو هېوادوالو ته د زياتو خدمتونو مصدر وگرځي.
پېښور، ورڅک روډ بهاري کالونۍ



 دغه رساله د سرمحقق عبدالله بختانى خدمتگار لخوا ليکل شوې ده . په دې رساله کې د پښتو ژبې د معاصرو پنځوسو تنو مشهورو او پياوړو ليکوالو او شاعرانو ژوند ليکونه او د شعر نمونى وړاندي شوي ده دغه شاعران دا ښاغلي دي :
          محمد گل خان مومند، محمد عثمان پښتون، محمد اعظم ايازى، مولوى صالح محمد کندهارى، محمد عمر بلبل افغان، حاجى ولى محمد مخلص، عبدالهادى داوى، برهان الدين کشککى، امين الله زمريالى، غلام جيلانى جلالى، سيد حسن ((حسن))، سراج الدين سعيد، محمد امين خوگياڼى، عبدالخالق واسعى، پاينده محمد زهير، سيد شمس الدين مجروح، محمد گلاب نورى، عزيز الرحمن سيفى، قيام الدين خادم، عبدالحى حبيبى، گل پاچا الفت، عبدالرحمن پژواک، صديق الله رښتين، عبدالروف بينوا، عبدالخالق اخلاص، غلام رحمان جرار، محمد ارسلان صديقى، محمد ابراهيم ثابت، محمد شاه ارشاد، عبدالشکور رشاد، ملنگ جان، عبدالمنان دردمند، محمد اکبر معتمد، محمد ولى زلمى، محمد موسى شفيق، محمد گلاب ننگرهار، محمد صديق پسرلى، حبيب الله تږى، محمد رحيم الهام، سليمان لايق، محمد ابراهيم عطايى، محمد جان فنا ساپى، سعد الدين شپون، نصرالله حافظ، امان الله سيلاب، عبدالروف قتيل، دوست محمد شينوارى، احسان الله هير او عبدالله بختانى .
          نوموړى شاعران د شلمې ميلادي پيړى په دوهمه نيمايى کې ژوند کول .
          نوموړې رساله د افغانستان کلنۍ په ((٣٥)) مه گڼه کې چې د ١٣٤٦ او ١٣٤٧ کلونو پورى مربوط وه چاپ شوې ده .
          دا رساله د هغې د ليکوال په قلم يوه لنډه سريزه هم لري چې ددې سريزې په يوه برخه کې ددې کتاب د محتوياتو په اړه داسى معلومات وړاندي شوي دي : ((په دغه وخت کې مونږ غواړو چې د پښتو ادب د معاصرې دورې څو تنه مشهور ليکوال او شاعران په لنډه توگه گرانو لوستونکو ته معرفى کړو او د دوي د ژوند او هنر په باره کې څه معلومات وړاندې کړو .
          څرنگه چې دا ښاغلي زيات ژوندي دي او که څوک مړه هم دي د دوى ژوندي آثار زمونږ په ژوندانه ښه اثر او مفيده اغيزه لري نو ځکه مونږ دوى (معاصر اديبان) وبلل)) .
          ددې رسالې په اړه زما وړانديز دا دى چې دا د ځانله رسالې په بڼه د کومې دولتي او يا غير دولتي علمي او فرهنگي ټولنې يا موسسې لخوا چاپ شي .



==اخځليک== 
۱- https://larawbar.net/8674.html#.YAfXINSF5kg  

۲- https://www.tolafghan.com/articles/5286  

۳-
