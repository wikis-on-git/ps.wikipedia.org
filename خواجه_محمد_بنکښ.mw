'''خواجه محمد بنگښ''' ([[زوکړه]]؟ - [[مړینه]]؟) د روښانیانو د دورې د [[پښتو ژبه|پښتو ژبې]] [[شاعر]] دی. 

==مخينه== 
خواجه محمد بنگښ د بنگښو دويم پښتو ژبی شاعر دی. د هغه د پلار د نامه او ځاى ځايگي، ټاټوبي په اړه مالومات نه دي ترلاسه شوي، خو له شاعرۍ يې دا رامالومېږي چې هغه د ۱۱ سپوږميزې لېږدي (هـ ق) (١١٠٠) د وروستي پېر شاعر دی. کلام يې د [[تصوف]] په رنگ کې رنگ دی. د پېښور د [[اکبر پوره|اکبر پورې]] د شېخ عبدالرحيم مريد دی. شاعري يې په فنى لوازماتو پسوللې ده. [[ژبه]] يې خوږه، پسته او روانه ده، خو د بنگښو د ځانگړي [[گړدود]] (لهجې)  نښې نښانې پکې په نظر راځي. داسې ښکاري چې د هغه ټول عمر د بنگښو نه بهر د [[پېښور] په شاوخوا کې تېر شوی دی. کلام يې موږ ته دا حال هم وايي چې هغه د [[اورنگزیب عالمگیر|اورنگزېب]] باچا زمانه ليدلې او لکه د نورو پښتنو په څېر دی هم د مغولي [[سرکار]] نه خوشال نه وو، ځکه خو يې ويلي دي:

د اورنگ په باچايي کې مې نياو نه شي - 
زه خواجه محمد به اوځم و بل لور ته 


د ادب د استاذانو دا خيال دی چې د خواجه محمد بنگښ ډېر زور پر تصوف کړی دی. د عرفان او د سلوک مرحلې يې په گوته کړې دي. په تصوف کې د وحدت الوجود پلوى دی. مزاج يې شاعرۍ ته ډېر زيات ورته وو. که چيرې يې د شعر پر ځينو نورو اړخونو هم پام کړی وای، نو نن به يې شمېر د پښتنو شاعرانو په لومړۍ ليکه کېده.

دا خبره بالکل سمه ښکاري. د خواجه محمد بنگښ د ديوان له لوسته دا رامالومېږي چې هغه ډېر ښه شاعر دی. د ټکو جادوگر دی او په شعر کې دا زور لري چې بل اغېزمن کړي. ځنې شعرونه خو يې دومره د اوچتې کچې دي چې سړی يې فني پوخوالي او نزاکت ته هېښ شي او بې اختياره يې له خولې نه واه واه ووځي، لکه چې وايي:

گوتې تورې کړې په ما يې کړې راپورې - 
زه حېران يم ستا د سپينو گوتو تور ته

لنډه دا چې خواجه محمد بنگښ چې څه موږ ته د شاعرۍ په جوله کې پرېښي دي، ايا هغه يوازې د تصوف باريکۍ دي او که نور څه، هو دې نه دا اندازه په ښه توگه کېږي چې هغه يو استاذ شاعر دی او د پښتو په کلاسيک ادب کې ځان له يو منفرد حېثيت لري. د هغه د شعرونو [[ديوان]] پښتو اکېډمۍ پېښور پوهنتون چاپ کړی دی. 

==د شعر بېلگې یې يې== 
 
چې بادشاه يې د جمله وو ښايسته وو - 

خبر واخله د عاجزو خوار خسته ؤ


زړونه مۀ ماتوه لال د بدخشان دى
بيا مشکل دى رغول د شکسته ؤ


زړۀ مې ستا په محبت سره تړلے
نظر اوکړه په دا خپلو دل بسته ؤ


د چمن ګلونه واړه پرې تازه شو
شمال راغے ستا د مخ د ګلدسته ؤ


چې ئې قد و قامت ستا په سترګو وليد
ملا شوه ټيټه د همه ؤ اراسته ؤ


زما سر به تر اووم اسمانه تېر شى
که مې کړے د خپل مجلس تر نشسته ؤ


سرومال به همګى ځنې قربان کړم
زۀ خواجه محمد مريد يم د ښائسته ؤ


+++

که دې ما غوندې غريب پرېوځى و اور ته
ستا سنګين خاطر به نۀ شى ښکته پورته


د عاشق له آهِ سرده نۀ ويرېږې
تۀ هرګوره ډېر غره ئې و خپل زور ته


يا وفا دې هيڅ زده کړې چرته نۀ ده
يا خو نۀ ګورې له کبره و سرتور ته


ستا په عشق کښې هسې چارې په ما وشوې
چې له شرمه کتے نۀ شم کلى کور ته


ګوتې تورې کړې په ما ئې کړې راپورې
زۀ حېران يم ستا د سپينو ګوتو تور ته


نور عالم مې همګى لېونے بولى
دواړه غوږ مې دى نيولى و پېغور ته


د اورنګ په بادشاهۍ کښې مې نياؤ نۀ شى
زۀ خواجه محمد به اوځم و بل لور ته


==اخځليک== 
۱- https://tolafghan.com/articles/18065
