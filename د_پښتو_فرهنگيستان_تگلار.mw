د بښاند و لوراند څښتن په نامه

د پښتو فرهنګيستان تګلار

سريزه:

پښتو له تاريخي- جغرافيايي پلوه په اَرياني ژبوېش کې له غورو شمالختيزو ((باختري)) او بيا ساکي ژبو څخه ګڼل کېږي چې له هماغه لرغوني اَرياني پېر راهيسې تر اوسني افغاني مهالپېره د دغه ټاټوبي په بومي ترينو او ډېری ترينو ويونکيو((پښتنو)) اړه لري.

همدغه غوره تاريخي – جغرافيايي دريځ او اوږدې او بډايې ګړنۍ او ليکنۍ ادبي مخينې يې له اتلسمې پېړۍ راهيسې د خورا ګڼو او پياوړو ختيځپوهانو، او بيااَريانپو هانو مخه ځانته را اړولې او په زړه پورې علمي څېړنې يې پکې ترسره کړې دي. ستر پښتو پوهاند ګيورګ مورګنستيرن به چې تر دوو تېرو استادانو، فرانسي دارمستېتر او الماني ګايګر راوروسته يې د نوې ژبپوهنې په رڼا کې د خپل ژوند څه ناڅه شپېته کاله پښتو او په څېرمه توګه نورو ګڼو لږه کيو ژبو ته ځانګړي کړي ول، تل داخبره کوله چې ستر خوشال او لنډۍ راته بس ول، تر ګردو اَريايي او بيا اَرياني ژبو له پښتوسره ځانګړې لېوالتيا او بوختيا پيدا کړم!

داچې پخپله پښتانه د خپل نارام څلاريز جغرافيايي دريځ له کبله دا دوه دوه نيم زره کاله پرله پسې په دفاعي او تعرضي جنګ جګړو تېر کړي، پښتو پالنې ته يې دومره کابو نه ده موندلې او په نوي اَرياني ، په بله وينا، اسلامي پېر کې يې پر ځای، د ((دويمې ديني)) ژبې په توګه د سوېل- لويديزې پارسي تربرې کارونې او پالنې ته اړوتلي يا اړ اېستل شوي دي. همدغه ګروهيزه اړتيا او انګېزه وه چې نوميالی ټولواکمن سکندر لودي يې دېته اړاېستلی وو، د خپلې مورنۍ پښتو ژبې پرځای پارسي ژبه او ليک هند ته ولېږدوي او وکاروي او ورپسې يې سوري او تورک- مغولي واکمنانو ته هم لاره هواره کاندې او په پای کې له کابله تر دکنه يومخيزه درباري او دوتري ژبه و ګرځي.

هو تکيانو چې مټې يې د څلورم واکمن(( شاه حسين)) په مهالپېرکې د پښتو را خپلونې يو ه کابو هومره وموندله، بيا پرې له لويديزه توپان راسر شو. ټولواکمن احمدشاه بابا يې چې د راخپلونې په موخه کومه نقشه رانښلولي وه، ځايناستي يې ورباندې ګرد سره ځان ناګاره واچوه او په تېره بيايې چې د تورک- مغولي ښکېلاکګرو له خوا وار له مخه پرسنايز شوی کابل پلازمېنه کړ، نو ټولې هڅې هيلې ورسره پر کابل سيند لاهو شوی. له همدې ستر لامله، له فرهنګپال او پرمختګپال امير شېرعلي خان راهيسې راروانو ماتو ګوډو سرکاري هاندوهڅو دغه ډېرۍ بومي ژبه تر دې دمه د برلاسې پارسۍ د سيالۍ جوګه نه شوه کړای.

له ډېره بده مرغه نن سبا د لږه کيو د تش په نامه ناسپېڅلې ملي ضدبېلتونپالې ټلوالې د افغان او افغانستان په ګډون د پښتو ملي- رسمي رښته او دريځ کورټ له پوښتنې اوننګونې سره مخامخ کړي او غواړي، په ټوله سپين سترګۍ يې د ايراني اخوندانو په لمسه او مرسته د هغه رامخته کړي درې هېواديز((پارسي مثلث)) پلان له رښتياينې (تحقق) څخه بلهاري کاندې چې رضاشاه پهلوي يې له 1936ز. راهيسې بهير را نښلولی دی! خو موږ باور لرو، اړوندې سياسي ډلې ټپلې په دغه ګڼ ژبتوکميز هېواد کې نه د خپلو ټبرونو او نه د نورو پرګنو ملاتړ له ځان سره لري او په دې توګه به يې هر راز افغاني ضد او ملي ضد شومې لارې نقشې او بيا ژبنۍ دا هرو مرو ناکامېږي. له همدې کبله موږ د دې پرځای چې وينې په وينو و مينځو، د ورورۍ او برابرۍ په دېموکراتيکه فضا کې پر هېوادني او جهاني کچ د خپلې پښتو ژبې د علمي – فرهنګي سيالۍ لپاره په هېواد کې له راتپليو پانګواکي ازادو سياليو څخه په ګټه اخېستنه د((پښتو فرهنګيستان)) په نامه د يوې ناپېيلې، نا سياسي او نادولتي ازادې علمي – فرهنګي منځۍ(مرکز) بنسټ ږدو.

موږ به هڅه وکړو، يو خواله اړوندو سرکاري ټولنو او سازمانونو سره رغنده ملي څانګيزه(مسلکي) سيالي او ورسره ورسره همکاري وکړو او بلخوا د ملي- تاريخي اکر وکر او يو والي ضد بې سروبولو ژبنيو شخړو په مخنيوي کې خپل مثبت څانګيز نقش و لوبوو او د توندو تېزو ناندرو او تور برېښونو پر ځای اړوندې خواوې په علمي دک و دليل بسيا کړای شو. په ترځ ترځ کې به هغه اندېښنې او کمتري احساس چې د ګردې پرمختيايي نړۍ د ولسونوغوندې افغانانو او بيا دوو غورو ژبو ويونکيو پر وړاندې د نړيوالېدنې(ګلوبالېزېشن) له نارو سورو سره راټوکېدلي، څه ناڅه را کم کړو!

له افغاني دري پارسي سره به زموږ دغه مثبته سيالي سم له لاسه يوازې پر ملي – هېوادني کچ راغونډه وي، خو هيله ده، په راتلونکې کې دومره څانګيز او ټولنوټيز واک و ځواک ومومو چې تر ايرانه يې هم و غځولای شو او هله يې بيا پر جهاني کچ له نورو پرمختللو ژبو سره د جوګوالي هاندوهڅو ته ملا وتړو.

له(ايراني) پارسي هغه سره په توپير زموږ د پښتو فرهنګيستان چارې او دندې به، يوازې پر وييرغاونې نه راڅرخي، بلکې، لکه څنګه چې په دغه تګلارکې د بېلابېلو څپرکو په بڼه ډلبندي شوې، تر هرڅه له مخه د يوې يوازېنۍ کره ليکلارې رښتياينه، ټوليزونه او دودونه وي او بيا د څلورګونې وييپانګې جوتونه او په بېلابېلو سيندګيو، سيندونو(قاموسونو) او تر ګردو وروسته په يوه چاپېريال سيند يا سمندر(محيط يا جامع فرهنګ)کې يې خونديينه وي. اکادېميکه ټوليزه پښويه او بيا پر بېلابېلو کچو د ښوونيزو هغو کښنه اوخپرونه، پښتو وييپوهنه، پښتواَرپوهنه (اېتمو لوجي)، پښتو او پښتانه د ژبپوهنې په رڼا کې، پښتو بدلمېچ(عروض) او دکړنيزې(تطبيقي) اوسرباندې ژبپوهنې( مېتالېنګويستيکس) نورې لويې وړې څانګې او سکالووې هم درواخله!
	
دلته بويه داخبره هم هېره نه کړو چې ژبپوهنه تر بلې هرې فرهنګي مخبناد پښتني ټولنې په ټوليز پرمختيايي او په دې لړ کې په ځانګړې توګه، له بېشمېرو ګړدودو څخه يوې يوازېنۍ ليکنۍ پښتو ته د لوړوالي اودا بيا پرخپل وار له ټبرني دريځه يوه ملي دريځ ته د پښتني ولس د لوړ والي او په پايله کې د سراسري افغاني ټولنې د((ملت رغاونې)) بهير خورا ښه تراچټکولای شي. 

له پښتو فرهنګيستان سره به تنګليدو هېوادوالو او په تېره تېره پخپله پښتنو ته د دې ګوتڅنډنې او تورتپنې پلمه هم نوره پاتې نه شي چې زما اونورو څانګوالو اړوندې ژبپوهنيزې چارې ((خپلسري)) و بولي. په کړن کې به دا هم ورزباده شي چې څانګيز واک(مسلکي صلاحيت) ټاکنده نقش لري او اړينه نه ده چې هغه يوازې د سرکاري ټولنو په ټيکه کې اوسې، هغه هم لکه (( د افغانستان د پوهنو اکادېمي)) چې نن سبايې تر نورو څانګو ښرانګو د ژبپوهنې او بياپښتو ژبپوهنې دا خورا بېوسه او بېکسه ده!

د ((فرهنګيستان)) دواړه تړښتي ټوکه (ترکيبي اجزأ) د پښتو او پارسي ژبې ګډه َر ياني پاتوړې (ميراث) دی. پارسي لرغونې بېلګه يې((بګيستان، بګيستون)) ده چې را وروسته((بيستون)) شوی او پښتو دايې((ساکه ستان، ساکستان، سا کيستان)) ده چې راوروسته پر ((سيستان)) اوښتی دی. په اوسنۍ پښتو کې يې نورې بېلګې: تورستان، مړيستون(قبر، هديره)، لاندېستون(توشک)، بړستن ...او ترګردو ټولمنلی ژوندی ساری يې زموږ دګران هېواد نوم((افغانستان)) دی!

١- څپرکی

د پښتو فرهنګيستان موخې:

لومړی توک(ماده):
 پښتو فرهنګيستان چې په دغه تګلار کې ((فرهنګيستان)) او يا((ټولنه)) بلل کېږي، يو ناپېيلی، ناسياسي او نادولتي خپلواک سازمان دی او اډانه يې له اَره پر خپلخوښچارو(رضاکارو) پښتو ژبپوهانو ولاړه ده.

دويم توک: 
فرهنګيستان په هېواد کې د د واکمنو قوانينو له حکمونو سره سم خپلې څانګيزې چارې پرځای کوي او حقوقي شخصيت لوي.

درېيم توک: 
فرهنګيستان په خپله اډانه کې د پښتوژبې او ژبپوهنې ازاد څانګوال او کارپوهان راټولوي او غواړي، د يوې ازادې سوله ييزې علمي_ فرهنګي سيالۍ له مخې د پښتو ژبې د سرڅڼې لپاره پرله غښتې هاند و هڅې وکړي او له دې لارې د ټوليز افغاني مانيزې پر مختيا په چار کې خپله ملي برخه بنډه ترسره کاندې.

څلورم توک:
 فرهنګيستان به له خپل پرمختيايي لرليد سره سم څانګيزو کادرونو د روزنې په موخه د هېواد دننه او دباندې پښتو ژبي ځوانان په ژبپوهنه کې لوړو زده کړو ته را وهڅوي او تر وسې وسې ورته تر مالي لګښته وړنده اسانتياوې هم ور برابرې کړي.

پېنځم توک:
 فرهنګيستان دا خپله ملي پازه ګڼي چې له نورو ورته سرکاري او ازادو ژبنيو څانګو او ټولنو او په سر سر کې له پارسي هغو سره د همکارۍ د تړونونو تر کچه اړيکي ټينګ کړي او وپالي. په دې لړ کې سره کله ناکله ګډې ناستې غونډې ولري او همداراز ګړدودڅېړنې سيند(قاموس) کښنې او داسې يو شمېر نورې پروژې په ګډه پرمخ يوسي.

دغه څانګيز اړيکي او همکارۍ به دا کابو هم رامنځته کړې چې د هېواد دننه او دباندې راپېښېدونکې دواړخيزې او څواړخيزې ژبنۍ ربړې او شخړې د علمي او ملي پوهاوي په ازاد تشيال (فضأ) کې هواری و مومي.

شپږم توک:
 پر سيمه ييز او نړيوال کچ به د ختيزو او لويديزو هېوادونو له اړوندو ټولنو او بېلابېلو وګړو، په تېره د ختيځپوهنې له هغوسره چې د نورو اَرياني ژبو په لړ کې له پښتو ښوونې او څېړنې سره سروکار لري، اړيکي ټينګوي او همکاري پالي.

اووم توک:
 فرهنګيستان به د پښتو ژبپوهنې څانګيزې خپرونې ولري چې سم له لاسه به پر يوه اوبپاڼه او جالپاڼه(وېبسايت او انټرنېټ) راټولې وي او په راتلونکې به يوه چاپي مهالنۍ هم ورسره ملتيا مومي.

اتم توک: 
دغه ازاده څانګيزه ټولنه دا هم له خپلو پازو او موخو څخه ګڼي چې وخت پر وخت د((يوې پښتو- کره پښتو)) مخکښ ليکوال، رسنوال، خبريالان اووياندان په ستاينليکونو و وياړوي. همداراز به د يوې وړندې کالنۍ نغدي جايزې لپاره مالي شونتياوې هم وپلټي. 

٢- څپرکی

 څانګيز او اډانيزجوړښت:

نهم توک: لکه څنګه چې په سريزه کې ورته نغوته وشوه، فرهنګيستان به د پښتو ژبپوهنې د يوې ځانګړې څانګيزې ټولنې په توګه د خپلو ورځنيزو او مهاليزو چارو د ښه ترا پرله غښتيا(انسجام) لپاره په خپل اډانيز چوکاټ کې په دې نومونوڅانګې او ښرانګې ولري:

لسم توک:
 پښويه(Grammar):
١) غږپوهه (Phonology)،
٢) ګړپوهه ياصرف(Morphology).
٣) غونډله پوهه يا نحوه(Syntax).
يوولسم توک:
 ليکلار يايوه- کره ليکنۍ پښتو(Stylistics).

دولسم توک:
 ګړدود پوهنه يالهجه پوهنه(Dialectology).

ديارلسم توک:
 وييپوهنه يا لغتپوهنه (Lexicology).

څوارلسم توک:
 سيند(قاموس)کښنه(Lexicography).

پېنځلسم توک:
 اَرپوهنه يا فقه اللغه(Etymology).

شپاړسم توک:
 ښوونيز ژبلوستونه او ژبښودونه (Textbooks and Guides).

اوولسم توک:
 بدلمېچ ياشعرپوهنه (Metrology).

اتلسم توک: ژبتوکميز تاريخ (Ethno- Linguistical History).

نولسم توک: خپرونې(چاپي او انټرنېټي).

شلم توک:
څانګيزه جرګه چې د فرهنګيستان د بېلابېلو څانګو له چلوونکيو څخه رغېدنه مومي چې په کال کې به يوځل غونډه کوي او دا دندې به پر غاړه لري:
١) د بېلابېلو څانګو د کړو چارو يوکلن ګډ ګوزارش د ټولنې مشر ته وړاندې کول؛
٢) د راتلونکې يوه کال لپاره د اړوندو څانګو دکار پلانونه ځيرل او هوکې کول؛ 

يوويشتم توک: 
ستره جرګه: چې د ټولنې پر خپلو څانګوالو غړيو سربېره به پکې يو شمېر کورني او بهرني پوهان، فرهنګيان او فرهنګپال په وياړلې توګه هم غړيتوب ولري. دغه جرګه تر بنسټوالې (مؤسسې) غونډې وروسته په هر دوه کلن مهالپېر کې يو وار رابلل کېږي او دا لاندې دندې او واکونه لري:
١) په خپله لومړۍ غونډه کې د فرهنګيستان له پرانېستې سره سم له سمونې اړونده تګلار ځيرل او هوکې کول؛

٢) د دوو کلو لپاره د ټولنې مشر او مرستيال ټاکل؛
٣) په هره دوه کلنه غونډه کې د ټولنې دکړوچارو دوه کلن ګوزارش او ورپسې د راتلونکي دوه کلن پلان کتل او هوکې کول؛
٤) د څانګيزې جرګې له وړانديز سره سم په تګلار کې اړتيا وړ ادلون بدلون ځيرل او هوکې کول؛



                                     ٣- څپرکی

مالي سرچينې:

دوه ويشتم توک:
 پښتو فرهنګيستان يو خپلخوښچارې(رضاکارانه) پوهنيزه ټولنه ده او ګرد څانګيز(مسلکي) کار پوهان، له مشره تر کشر تنخانه اخلي او د يو لړ لګښتونو پوراينه به يې له دې لاندې سرچينوڅخه سمبالېږي: 

١) د ګډون ونډه لږ تر لږه سل افغانۍ يايې انډول چې په ټولنه کې د غړيتوب د لاته راوړنې لپاره له هر نومانده يوځل اخېستل کېږي؛
٢) مياشتنۍ ګډون ونډه چې هر غړی يې د خپلو ايرونو (عايداتو) په سل کې دوه دمياشتنۍ غړيتوب ونډې په توګه ورکوي. 
٣) مرستې او بسپنې چې څانګيز او وياړلي غړي به يې تر وسې وسې له ټولنې څخه نه سپموي؛
٤) د ملي او فرهنګ دوستو پانګوالو او سوداګرو بسپنې؛ 
٥) د هېواد او نړۍ پرکچ د بېلابېلو ټولنو او سازمانونو، په تېره د يونسکو نړيوال سازمان د مالي او فرهنګي مرستو او بسپنو په راڅکونه؛ 
٦) د ټولنې د مهالنيو او نامهالنيو خپرونو د خرڅلاو او نورو ګټو وټو له لارې.
٧) د ادبي غونډو، ناستو، خپرونو او...مالي لګښت د ټولنې د مشر او په ناسوبتيا کې يې د مرستيال په لاسليک هوکې کېږي.






٤- څپرکی

وروستي حکمونه:

درويشتم توک: 
د فرهنګيستان مېشتځای په کابل ښار کې دی او له شونتياوو سره سم به په ننګرهار، کندهار، خوست، کندوز او نورو وړندو ځايونو کې استازې څانګې ولري.

څليرويشتم توک:
 فرهنګيستان ځانګړی مهر او نښان لري(په دې اړه به په پرانېستونې غونډه کې خبرې اترې وشي).

پېنځويشتم توک:
 ټولنه به ديوه مرکزي کتابتون بنسټ ږدي.

شپږويشتم توک:
 څانګيزه جرګه به په خپله لومړنۍ غونډه کې د ټولنې پلان او بودجه هوکې کوي.

اوويشتم توک: 
که کله ټولنه د څانګيزې جرګې په پرېکړه له اشخاصو او مؤسسو څخه پور واخلي، د اداينې پازه(مسؤوليت) به يې کوم ځانګړی کس نه، بلکې د ټولنې پرغاړه وي.

اته ويشتم توک:
 دغه تګلار چې څلور څپرکي او اته ويشت توکه(مادې) لري، د سترې جرګې په پرانېستونې غونډه کې د رايې اخېستنې له لارې هوکې شوې او ويساوړ ګرځېدلې او د افغانستان په ستره محکمه کې ثبت ده.
