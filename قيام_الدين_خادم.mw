'''ارواښاد قيام الدين خادم''' د پښتو ژبي او ادب يو پياوړى ليكوال، شاعر او پوه عالم و، او پدې لاره کې يې زيات زيار ايستلۍ . نوموړی په پښتو ادب کې يو ځانګړی ځای لري او په همدې سبب هغه د پښتو ژبې او ادب د ځلانده ستورو څخه يو ستوری ګڼل کېږي. هغه د پښتو ژبې او ادب په باب پوره او په زړه پوري منظوم او منثور آثار ليكلي او يوه ښه علمي ادبي زېرمه يې زموږ د هيواد راتونکي نسل ته پرې ايښې ده.

== مخينه ==
قيام الدين خادم په ۱۲۸۶ لمريز کال دکامې ولسوالۍ په يوې روحاني کورنۍ کې دنيا ته سترګې پرانيستي دي . د ارواښاد خادم پلار مرحوم ملا حسام الدين اخوند پخپله سيمه کې يو مشهور او پوه عالم و. خادم صاحب دوه نيم کاله په لواړگي کې اوسېده ،همدلته د شاعرۍ ،ليکوالۍ او ادبياتو سره د هغه مرموزې لېوالتياوې راوټوکېدې، بيا په لواړګي کې پاتې شو او هماغلته يې کوزده او واده وکړ.

== زده کړې ==
لومړنۍ زده کړې يې پخپل کور کې د خپلو والدينو څخه تر سره کړي دي . خادم صاحب د اسلامي علومو ګڼ شمير کتابونه لوستي وه؛ هغه صرف ،نحوه ،منطق حکمت ،فقه ،حديث ، تفسير او د نور دوديزو علومو زده کړه يې ترلاسه کړې وه. هغه د ديني پوهې د ترلاسه کولو لپاره 15 کاله په هيواد کې دننه او له هيواد نه دباندې سفرونه کړي دي .

== دندې ==
ارواښاد خادم صاحب دلومړي ځل لپاره په ۱۳۰۴ ل. کال د کامې په ابتدائيه ښونځي کې د ښوونکي په توگه په دندې وگمارل شو. وروسته له يو څه مودې هغه هند ته سفر وکړ له سفر نه د بېرته راستنېدو سره يې د جلال آباد په يوه ښوونځي کې ښوونکی شو.

خادم صاحب په ۱۳۱۲ ل. کال د لواړگي نه د کندهار ولايت ته ولاړ او هلته د کندهار د پښتو ادبي انجمن د غړي په توگه يې په کار پيل وکړ. په ۱۳۱۴ ل. کال د زمري مياشتې په ۲۵مه نېټه د هغه وخت د دولتي اړونده چارواکو په امر او دستور د پښتو ادبي انجمن له کندهار څخه کابل ته ولېږدېده، چي په ۱۳۱۵ ل. کال دغه انجمن په [[پښتو ټولنه]] ونومول شو. خادم صاحب ۳ مياشتې د زيري د ورځپاڼې د خپراوي پازه پر غاړه واخيستله. په ۱۳۱۸ ل. کال د تاليف او ترجمي د څانګې مدير وټاکلی شو، په ۱۳۲۰ ل. کال د پښتو ټولنې د عمومي رياست مرستيال او په ۱۳۲۱ ل. کال د اتحاد مشرقي مدير او په ۱۳۲۴ ل. کال د دايرة المعارف د ژباړې مدير مقرر شو. په ۱۳۲۵ ل. کال کې د تعاوني ډيپو د تفتيش لوی مدير وټاکل شو چې څه وخت وروسته د هرات ولايت ته ولېږل شو. په ۱۳۲۹ ل. کال د کندهار د طلوع افغان مدير په توګه يې دنده ترسره کړه. په ۱۳۳۰ ل. کال د کابل مجلې د چلوونکي دنده ور په غاړه وه او په ۱۳۳۱ ل. کال د سروبي د برېښنا د فابريکې د کوپراتيف لوي مدير وټاکل شو.
په ۱۳۳۲ ل. کال خادم صاحب د اصلاح ورځپاڼې د مسؤل مدير په حيث په کار پېل وکړ. خادم صاحب په بېلابېلو دولتي دندو گمارل شوی دی او د هېواد په بېلابېلو ولايتونو کې يې دندې ترسره کړي دي د بيلگې په توگه د اصلاح ورځپاڼې د مدريت د دندې وروسته هغه څو کاله د پښتو ژبې د کورسونو مدير او په عين وخت کې د زيري ورځپاڼې د چلوونکي دنده هم پر غاړه درلوده. 

== چاپ شوي آثار ==
ارواښاد استاد خادم د منظومو او منثورو آثارو ډير په زړه پوري کتابونه ليکلي او ۱۴ ځانگړي اثار يي چاپ شوي دي چې د هغو نه يې يو شمير په دې توګه دي:
#د کوچنيانو اخلاقي پالنه
#روهي گلونه
#د مرغلرو اميل 
#نوی ژوندون
#مکارم اخلاق
#پښتونولي
#بايزيد روښان
#[[خيالي دنيا(کتاب)|خيالي دنيا]] 
#د شريف سرگذشت 
#نبوغ او عبقريت (فلسفي اثر)
#نوې رڼا
#د پښتو نني ليکوال
#د پښتنو د تاريخ يوه سرپاڼه
#د خوشحال او د رحمان موازنه
#څاروان
#د څلورم ټولګي لپاره د پښتو قرأت
#پښتو کلي (په ۶ ټوکو کې)
# معلم پښتو
#پښتانه شعرا (لومړی ټوک)
#پارتيان څوک ؤ
#په تذکرة الاوليا تبصره
#کوشانيان څوک ؤ
#د بابا نصيحت
#د پښتو پټۍ
#د پښتو نثر تاريخي تصورات
#لوی سهاک
#ادبي قصې
#لوی اصحابان (اصحاب کرام)
#نشنليزم او انټرنشنليزم
#افغاني حکومت
#د پښتو نثر
#معياري پښتو
#بلکا
#د پښتو څټه او څانکې
#نصوص الحکم
#د مور مينه
#لرغوني پښتانه قومونه
#ټولنپال افغان مونوفېسټ (د مولانا قيام الدين خادم سياسي افکار)

== ناچاپه آثار ==
د نوموړي ګڼ شمېر نور اثار لا تر اوسه نه دي خپاره شوي. د ناچاپو کتابونو لړليک يې په لاندې توګه دی او موږ په دې هيله يو چې يوه ورځ د دغو کتابونو د چاپولو زيری واورو. 
#د پښتونخوا قصې
#مکالمات
#غرضه حُب خير
#سورګل
#کانفرانسونه
#کره پښتو
#پښتو زده کړه
#د پښتو شاعري
#پښتو په غربي ليکدود کې
#پښتني پور
#شلمه پېړۍ او پښتانه
#د پښتنو قومولي
#غوره سندرې
#د پښتنو مشاعرې
#لرغوني افغانان
#آينده پښتنو ته
#د تنقيد حق
#ساتلې خزانه
#ريګويدي سرودونه (يا سرود های ريګويدي)
#د پښتونولۍ ادب

== ځانګړی وړتوب ==
مرحوم خادم صاحب په اردو،انگليسي او عربي ژبو بلد و ،د همدغو ژبو په مرسته هغه ديوه کنجکاو او پلټونکي انسان په توگه تلاښ کاوه دډيرو شيانو په راز ځان پوه کړي، کيداي شي دهغه دبرياليتوبو درازونو څخه يو هم همدا وبولو.
 
خادم صاحب نه يوازي د علم او پوهې په ډگر کي افغان ولس ته خدمت کاوه بلکه په سياسي ډگر کښي هم دهيواد دسياسي څيرو په قطار کي ورته دقدر په سترگه کتل کيده .
ښاغلی غبار د افغانستان در مسير تاريخ دوهم ټوک په ۲۳۸ مخ کښي ليکې: په ۱۳۲۶ ل. کال يوه سياسي گوند د ويښ زلميانو په نامه علني فعاليت پيل کړ . ددي گوند بنسټ ايښودونکی او مشران په کابل ،کندهار او ننگرهاکي دا کسان يادوي : عبدالروف بينوا،گل پاچو الفت، فيض محمد انگار، نورمحمد تره کي، غلام حسن خان ساپي، (اين دو نفر اخير از دسته عبدالمجيد زابلي بودند)، محمد رسول خان پشتون، عبدالشکور رشاد، عبدالهادي توخي، محمد انور خان اڅکزی، قاضي بهرام خان، غلام جيلاني خان، قاضي عبدالصمد خان، فتح محمد خان، خټگر، نور محمد خان قاضي خيل، محمد ابراهيم خواخوږۍ، محمد ناصر خان لعل پوري، صوفي ولي محمد خان، آغا محمد خانکرزی، محمد موسي خان شفيق، غلام محمد خان پوپل، محمد طاهر خان صافی، قيام الدين خادم، ارسلا خان سليمي وردگ، نيک محمد خان پکتيانی، صديق الله رښتين، عبدالعزيز خان، عبدالخالق خان واسعي، محمد علم خان، نور احمد شاکر، محمد رسول خان مسلم، محمد حسين خان رېدی، عبدالرزاق فراهي، محمد نور خان علم، عبيد الله خان صافی، گل شاه خان صافی، ظهور الله خان همدرد، محمد شريف خان قاضي، عبدالمنان خان دردمند، آقامليا، عبدالصمد خان ويسا، محمد علم بڅرکی و چند نفر ديگر. منشي حزب در اوايل عبدالروف خان بينوا و در اواخر عبدالرزاق خان فراهي بود. افغانستان در مسير تاريخ دوهم جلد ۲۳۸ مخ 
د ( ۱۳۲۷ ش)کال د جوزا د مياشتی په اوومه د ويښو ځلميانو د تدارک د کميسون د لارښوونی له مخې د کندهار، ننګرهار او کابل يو شمير ادبی او عرفانی ملګرو لکه عبدالرؤف بينوا، فيض محمدانګاز، نورمحمد تره کی، قيام الدين خادم، صديق الله رښتين، ګل پاچا الفت، نيک محمد پکتيانی، محمد ارسلان سليمی، عبدالقدوس پرهيز، ابو الحسن هزاره، پاينده محمد روهيلي، محمد ولی ځلمی، عطا محمد شېرزی، محمد طاهر تائب او ځينو نورو ليکوالانو او روښنفکرانو د موسسی کنګری غړو چې شمير يې دوه ويشتو تنو ته رسيدی د دارالامان په افشار وکې د عبدالمجيد زابلی دنوی تعمير په يوه سالون کې د ماسپښين پر دوو بجو د ويښو ځلميانو دگوند جوړولولپاره دبيلو بيلوولايتونو د نمايندګانو طرحي وړاندی شوی چې يوه يې د عبدالروف بينوا او نور محمد تره کی، بله يې د قيام الدين خادم او دريمه يې د صديق الله رشتين وه. لومړی يې مترقي او عصری، دوهمه يې ملی اوو طنی،دريمه يې مذهبی او کلتوری رنګ درلود. د زيات بحث وروسته د ټولو طرحو د مهمو مادو په ګډون پر دغو ټوکودټولو موافقه راغله : د اسلام او مشروطه شاهی نظام او د پاچاد مقام درناوی، د دولت د دروګونو قواؤ ترمنځ لکه اجرئيه، مقنينه، قضائېه تفکيک او بيلوالی ، دهغوي د حقوقو او صلاحيتونو ټاکل، د ازادو انتخاباتوپر اساس درابلل شوي لويی جرګی د لاری د وخت دغوښتنو سره سم په اساسي قانون کې تعديلات او تغيرات راوستل ، داساسي قانون پلي کول، د علم او معارف خپرېدل او پراختيا، د مطبوعاتو، دفکر او بيان د آزادۍ تظمينول، د هر ډول نژادي، ژبني، او سيمه ايزو تعصب او لوړتيا غوښتنومخه نيول، د قانون په واسطه د افرادو طبيعی اوټولنيزو حقوقو تأ مينول، ظلم، رشوت، پټي سوداگری (قاچاق) او بی عدالتيو سره مبارزه کول، په ټولنيز ژوندکې د افراط او تفريط څخه ډډه کول، د تخنيک اوصنعت رواجول، په هېواد کې دهر چاله پاره د کار او تعليم د زميني برابرول، د کارګرو او بزګرو حقوق، اقتصادی او زراعتي اصلاحاتو ته پاملرل، د موهوماتو او مزخرفاتو سره مجادله کول، د ملی ژبی پښتو او پښتونستان د ملی خودارديت پرننګه درېدل، د بشر د حقوق د اعلاميې او بين المللي صلح او سلم غوښتل او په عملی صورت بې تطبيقول . 
بڅرکی صاحب په پورته يادشوي کتاب کې ليکلې چي دويښ زلميانو دجنبش لومړې مرام په ۱۳۲۷ او دوهم يي په ۱۳۲۸ لمريزکال دزمري دمياشتي په ۲۷ نيټه تصويب شوېدی . گران لوستونکي محمد علم بڅرکی (( ويښ ځلميان دافغانستان يو سياسي تحريک)) په نامه کتاب کښي دخادم صاحب او پښتو ادب دشپږو ستورو دسياسي فعاليت په اړوند معلومات تر لاسه کولاي شي .
ارواښاد خادم دحقيقت دڅرگندولو سره مينه لرل ،تل يې هر څه بربنډ ويل . خادم صاحب په زيات شمير ادبي او علمي محافلو کې برخه اخيستې ده ،او کله کله ددولت اړونده ا رگانو لخوا په ستاين ليکونو او ډاليو سره نازول شوۍ او ستاينه يې شوېده . 
مرحوم خادم دفلسفي اند او علمي شخصيت څښتن و،هغه په رښتيا سره دخپل ولس سره مينه درلوده او دهغه خدمت يي په ډيره خوښۍ سره کاوه. 
هغه د هر ډول مشكلاتو او سختيو په مقابل كښي د مقاومت، صبر او حوصلې لارښوونه كول . 
استاد خادم دمعاسرو ادبياتو دهغو پنځو ستوروڅخه وچې دپښتو ادب او کلتور يي ځلولۍ دی ،اوديوه داسي ويښ زلمي په احساس يې دپښتو ادب چوپړ کړۍ چې دنن زلميان يې درناوۍ کوي . 
مرحوم بينوا صاحب ليکي (( ښاغلی قيام الدين خادم په اوسنيو ليکوالو او شاعرانو کې دقدامت او مشرتوب حق لري ،دافغاني پوهانو او اديبانو په لومړۍ ډله کښي دريږې)) .
ارواښاد کانديد اکاديميسن سر محقق صديق روهي دده په اړه په خپل کتاب دپښتو دادبياتو تاريخ کي ليکي . (( کله چې دويښ زلميانو پر ادبياتو باندي بحث کيږي نو لومړی ځل پاره دحبيبي، الفت ، بينوا ،خادم ، رښتين او رشاد نومونه په ذهن کې تداعي کيږي ،ځکه چې دپشتو دمعياري ژبي ، ليکدود((املأ)) او ادبي سبک په پالنه کې ډير ستر خدمتونه تر سره کړي او زيات شاگردان يې روزلي دي .
لوي استاد ((حبيبي ))او فاضل استاد ((رشاد)) دواړه دادبي او تاريخي څيړنو سر لاري اوپه خپله برخه کښي دتبحر په لحاظ بې ساري دی .محترم استاد پوهاند رښتين هم په گرامر او ادبي تاريخ کې لوي لاس لري . الفت ،بينوا او خادم که څه هم ادبي څيړني تر سره کړي خو هغوي زياتره درښتيا ددورې دنامتو شاعرانو په توگه شهرت لري )) روهي صاحب داهم زياتوي چې (( خادم صاحب دپښتو او پښتونولۍ اودهيواد له ترقی سره ډيره مينه درلوده،هغه دښو احساساتو خاوند اودلهجې سراحت يې درلود .
استاد خادم په اوسني ليکوالو کې خپل ژوند ليک خپورکړی دی ،په يوه برخه کې يې د(( زما پر حيات انتقادات)) تر سر ليک لاندي داسي ليکلي دي : په ژوندانه کې هيڅوک له انتقاده نه دی خلاص هغه انتقادونه چې په مايي خلک کوي دادي : 
۱/ وايي نه منونکی سړۍ دی . دا انتقاد په ماباندي زما والدې هم هر وخت کاوه ،مگر زما جواب داو چې که زه منونکی واي خوزه به هم دنورو خلکو غوندي واي . په ورکوټوالي به مي دمور سره تل په دې جنگ و.دې به ويل : خلک داسي کوي اوته داسي،مابه ويل چې : ( خلک راته مه يادوه خلک خو هر حه کوي ! ! ! .)
۲/ وايي ډير بحث کوي اونه قانع کيږي . . . دا خبره نشم فيصله کولاي چې دادخلکو قصور دی اوکه زماعيب؟ استادان به هم زما پوښتنو ته اريان وو،زه پخپله هم پدې قانع يمچې بحث مي خوښ دی، مگر په اساسي او اصولي خبرو. نه مطلق بحث . . . 
۳ / وايي ((سر شوخه دي)) مگر دوستان مي وايي ادبي شجاعت لري .په ورکوپوالي کې راته خلکو ويل چي ((کلانکاردی )) ولي په آزادی خو زه په خپله هم قايل يم او دا ځکه چي دا طبعي بار زماپه ورميږ نشته .
۴ / هو،په دي يوه گناه زه پخپله هم قانع يم چې هغه دحقيقت مينه بايد وبولم . 
خلک په امورو کې دنورو نورو ملاحظاتومراعات کوي ،مگر زه په حقيقت او واقيعت پښې نشم ايښوداي. ما خپل دغه عادت په هغه نظم کې چي (دشاعر مسلک) يي نوم دی شه تصوير کړی دی .
زه داټولي خبري اورم مگر دځان سره وايم : ((ډيري خولې ډيري خبري )) .
روهي صاحب ليکې داپورته ليکنه دخادم صاحب دنثر نمونه هم کيداي شي ؛ دده په نثر کي ايجازليدل کيږي اودځينو ليکوالو په شان دحق الحمې دپاره خبره نه اوږدوي ،بلکه نيغ په نيغه خپل مطلب بيانوي . پاي

== د شعر بېلګه ==
<center>
د شاعر مسلک
{{شعر}}
{{ب|صــحـــيــح لاره بـــه ښــايــم کــه وم وم که نه وم نه وم|رښتـيـا رښتـيـا به وايم که وم وم که نه وم نه وم}}
{{ب|د حــق د پــيــروی نه مې بل څــه په زړه کــې نـشــتــه|چـې ځـه يـم همـدا يم که وم وم که نه وم نه وم}}
{{ب|آزاد يــــم زېــــږېـــدلــې بــنـــدګــي کــولـــــی نــشــــم|بنــده د خپــل مــولا يم که وم وم که نه وم نه وم}}
{{ب|په بډو خوشامندو مې ځان خوښ نه دی چې غټ شـم|که غټ يم خو همدا يم که وم وم که نه وم نه وم}}
{{ب|چې څــوک غــواړي څه سپــکــه مې د قام د څه جهته|دښمــن د هغــه چا يم که وم وم که نه وم نه وم}}
{{ب|پـه مـاتـه کـښـتی ســپـور يــم طوفانونه می په مخ کې|پــه دغــه لار ئې بيـايم که وم وم که نه وم نه وم}}
{{ب|خــدمت د خپـلــې ژبــې، قـام، وطـن زمـا مســلــک دی|په دې ميـنـه به پـــايم که وم وم که نه وم نه وم}}
{{ب|پــه ټينــګ عهــد و پېمــان چې مې بيعــت ورسـره کړی|دده پــه تــولا يــم کــه وم وم کــه نــه وم نـه وم}}
{{ب|کــرم ښکــلي تخمــونه چې ګــلــزار شــي پښتنــو تــه|پــه دغــه تمــنــا يــم کـه وم وم که نه وم نه وم}}
{{ب|په ماتـه کشتـۍ ناسـت يـم طـوفـانونه دي په مـخ کـې|په دې لاره يـې بيـايم کـه وم وم که نه وم نه وم}}
{{ب|د ناز پــه خوب ويــدې غونـچـــې ورو ورو راويــښـــومـــه|خــادم بــاد د صبــايم کــه وم وم که نه وم نه وم}}
{{د شعر پای}}
</center>

== سرچينې ==

== باندنۍ تړنې ==


[[وېشنيزه: پښتانه]]
[[وېشنيزه: پښتانه ليکوالان]]
[[وېشنيزه: پښتانه شاعران]]
