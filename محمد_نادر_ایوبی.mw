'''محمدنادر ایوبي کندهاري''' (۱۳۱۰ هـ. ل. = ۱۹۳۱ ز. - ۲۲ د وږي، ١٣٩٠ ل. = ۱۳ د دېسمبر، ۲۰۱۱ ز.) يو افغان ديپلومات، سياسي کارپوه او ليکوال و.

== مخينه ==
محمد نادر ايوبي د مرحوم محمد سرورخان ایوبي زوی دشهید محمدایوب خان ایوبي چې د افغانستان د مشروطه غوښتنې د ستر مبارزاتي غورځنګ يو فعال سياسي غړئ ؤ لمسی او  د میوند د غزأ د اتل مرحوم غازي تاج محمدخان کړوسئ او د یحیی خان پوپلزي کوسئ ؤ. هغه په ۱۳۱۰ لمريز کال کې د کندهار په ښار کې زېږېدلی و.

== زده کړې ==
هغه خپلې لومړنۍ او منځۍ زده ګړې د کندوز ولایت په خان آباد ولسوالۍ او بیا د کندهار او کابل په ښارونو کې کړې وې. د تجارت د عالی لیسي څخه يې د بکلوریا بريليک اخيستی و او په ۱۳۳۷ ل. کال کې يې د کابل پوهنتون د حقوقو او سیاسي علومو په پوهنځي کې لوړې زده کړې پيل کړې او د نومېرلي پوهنځي نه يې د دیپلوماسۍ په څانګه کې خپل ديپلوم ترلاسه کړ. 

== دندې ==
تر زده کړو وروست هغه د افغانستان د باندنيو چارو په وزارت کې د مامور په توګه وګمارل شو. بيا د عسکرۍ د خدمت د مکلفيت دوره يې په ۱۳۴۲ ل. کې د احتياط د ضابطانو په حيث پوره کړه. د عسکرۍ وروسته بېرته د باندنيو چارو وزارت ته راغی او هلته يې د آرشيف، فرهنګي، اقتصادي، وثايقو، شفر او قونسلګرۍ په بېلابېلو ادارو کې دندې وکړې. 
په ۱۳۴۲هجري لمریزکال کې په واشنګټن کې دافغانستان په سفارت کې داتشې په حیث وټاکل شو او د رسمی دندو په څنګ کې يې دهارورډ په پوهنتون کې دسیاسي علومو دمافوق لیسانس ډیپلوم  یې ترلاسه کړ. هغه د هارورډ پوهنتون په غوښتنه په هغه پوهنتون کې د ختیځ پېژندنې په څانګې کې د لومړی ځل لپاره د پښتو ژبې د زده کړې بنسټ کښیښودئ. په ۱۳۴۹ ل. کال کې په قاهره کې د افغانستان د سفارت د دويم مرستيال په توګه دنده وکړه او په همدې وخت کې يې د دندې تر څنګ دعربي ژبي او دفقهې ځانګړې زده کړې  هم وکړې. په ۱۳۵۲ ل. کال کې د افغان چارواکو لخوا تهران ته واستول شو او هلته په افغان سفارت کې د لومړي مرستيال په توګه پينځه کاله چوپړ وکړ. په ۱۳۵۷ ل. کال په کمونستي کودتا کې د همدې وروستۍ دندې پرېښودلو ته اړ شو او د هېواد نه دباندې د امريکا متحده ايالتونو کې کډوال شو. هغه د افغانستان د جهاد د پیل څخه د صوفي محمد نعیم ایوبي مجاهد سره د کویټې په ښار کې د روغتيا او درملنې د زده کړو په پروګرامونو کې هر اړخیز مرستېال  پاتې شوی دی.

استاد محمدنادر ایوبي په کال ۱۳۵۱ هجري لمریز کې يې دحج فریضه اداکړې  او په همدې کال يې داسلامي هیوادونو په هغه نړیوال کنفرانس کې چې داسلامي نړیوال  بانک دتاسیس کیدو په هکله په قاهره کې جوړ شوی ؤ ، دافغانستان په استازیتوب  ګډون درلودئ .ايوبي په ۱۳۵۶ ل. کال کې په تهران کې د اسیايي هیوادونو دکار د وزیرانو په کنفرانس کې د افغانستان د استازی په توګه حضور درلودی.

== ليکلي آثار ==
د مرحوم زیاتره  تالیفات ، آثار او لیکنې  دمهاجرت په حالت کې  د هیواد څخه په بهرکې چاپ او نشر سوئ دئ .
د لیکوال مرحوم استاد محمدنادر ایوبي ، تالیفونه ، لیکنې اواثار په لاندي دول دي :
# سپین اومرغلره :  (پښتوادبی  داستان ) دکندهار ولایت دطلوع افغان په ورځپاڼه کې په پرله پسې توګه نشرسوی دی .
# سیاسي نظریات : کتاب  په (۲ټوکه) کې دکندهار دمطبعې چاپ.
# اقتصادي نظریات : کتاب  په (۳ ټوکو) کې دکندهار اوهلمند دمطبعو کې چاپ  سوی دی ...د یادونې وړدئ  چې دنوموړي کتاب څخه د کابل پوهنتون داقتصاد دپوهنځیو محصلین ډیره پراخه ګټه اخیستنه کوي . نوموړي درې ټوکه کتابونه  وروسته تر څه اصلاحاتو په کال ١٣٨٨ کې  په یوه ټوک کې په لاور کې په کال ٢٠٠٤ میلادی کې ددوهم ځل لپاره چاپ سوئ دی
# سیاسي نظریات : کتاب هم ددوهم ځل لپاره٢٠٠٩  میلادی کال کې په لاهور کې چاپ سوی دی 
# اسلام :چې پر پنځو برخو (حقوق ،سیاست ،اقتصاد،تصوف اوفلسفي ) باندي مشتمل دی په کویټه کې چاپ سوی دئ  د پوهنیار استاد شیر احمد نظامی سره يوځای
# دوی څوک ؤ؟ :  د یوسلو پنځو تاریخي او ریشتني داستانو او قصو مجموعه ده په کویټه کې چاپ سوی دئ . د پوهنیار استاد شیر احمد نظامی سره يوځای
# عرفان : په لاهورکي چاپ سویدی 
# روحیات یا علم النفس په کال  ٢٠٠٧میلادی کې  په لاهور کې چاپ سویدئ .
# فلسفه : په کال  ٢٠٠٦میلادی کې کويټه کي چاپ سویدی
# حقوق : په کال  ٢٠٠٦میلادی کې په لاهور چاپ سویدی 
# دافریقا جغرافیايي ،تاریخي او اجتماعي مسايل (ناچاپ)
# دانسان ستونزي (ناچاپ)
# علم اوایمان (ناچاپ)
# د حق او باطل تاریخی سیر (ناچاپ)
# دتاریخ ځینې هیرې سوي  پاڼې  (ناچاپ)
 

[[وېشنيزه:افغان ديپلوماتان]]
[[وېشنيزه:افغان ليکوال]]
