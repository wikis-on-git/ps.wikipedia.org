لیکوال : ارواح ښادمحمدنادرایوبي کندهاري  
مرحوم استاد محمدنادر ایوبي کندهاري د مرحوم محمد سرورخان ایوبي زوی دشهید محمدایوب خان ایوبي چې (دمشروطه غوښتنې دستر مبارزاتي نهضت فعال غړئ ؤ) لمسی او  د (میوند دغزأاتل) دمرحوم غازي تاج محمدخان کړوسئ او د یحیی خان پوپلزئ کوسئ ؤ.
 مرحوم استاد محمدنادر ایوبي په۱۳۱۰ هجري
 لمریزکال چې ١٩٣١میلادي کال سره سمون خوری
دکندهار دښار د یحیی خان په کوڅه کې نړۍ
 ته سترګي روڼې کړې...
  مرحوم محمد نادر ایوبي لومړنۍاومنځۍ 
زده ګړې یې دکندز ولایت په خان آباد ولسوالي او بیا دکندهار او کابل په ښارونوکې ترسره کړي وې ...
نوموړی ارواح ښاد د تجارت دعالی لیسي څخه د بکلوریا د شهادتنامې د تر لاسه کولو څخه وروسته د عالی تحصیلاتو د بشپړولو لپاره دکابل پوهنتون ته شامل او په ۱۳۳۷ هجري لمریز کال  کې دحقوقو اوسیاسي علومو د پوهنځۍ د دیپلوماسۍ دڅانګي څخه په ممتازه درجه  فارغ او دبهرنیو چاروپه وزارت کې د مامور په توګه په دنده وګمارل سو .
 مرحوم استاد محمدنادر ایوبي د عسکری د خدمت دمکلفیت دوره یې په ۱۳۴۲ لمریزکال کې د احتیاط دضابطانوپه حیث پوره کړه او بیا دبهرنیو چاروپه وزارت کې دارشیف ،فرهنګي ، اقتصادي ،وثایقو ،شفر اوقونسلګرۍ په مدیریتونو کې دندې تر سره کړئ دئ ...
 دمرحوم استاد مورنۍ ژبه پښتو وه ، خو مرحوم استاد په دري ، عربي ،انګلیسی او اردو ژبو پوره تسلط درلودئ او پوهیدی .
په ۱۳۴۲هجري لمریزکال کې په واشنګټن کې دافغانستان په سفارت کې داتشې په حیث وټاکل سو او د رسمی دندو په څنګ کې يې دهارورډ په پوهنتون کې دسیاسي علومو دمافوق لیسانس ډیپلوم  یې ترلاسه کړ ...
   ارواح ښاد استاد محمدنادر ایوبي دهارورډ دپوهنتون په غوښتنه  په هغه پوهنتون کښې دختیځ پیژندنې په څانګې کښې  د لومړی ځل لپاره دپښتو ژبې دزده کړې بنیاد او اساس  هم کښیښودئ.
مرحوم استاد محمدنادر ایوبي په کال ۱۳۴۹ هجري لمریز کې په قاهره کې دافغانستان دسفارت ددوهم سکرتر په حیث دنده تر سره کړیده  .
ارواح ښاد  استاد محمد نادر ایوبي  په مصر
(قاهره) کې درسمي دندو د تر سره کولو  په
څنګ کې دعربي ژبي او دفقهې خصوصي
زده کړې  هم ترسره کړ  .
مرحوم استاد محمد نادر ایوبي  په ۱۳۵۲
 هجري لمریزکال کې په تهران کې د
افغانستان دسفارت دلومړئ سکرتر په حیث   پنځه کاله دنده ترسره کړیده .
خو له بده مرغه  په کال ۱۳۵۷هجري لمریز کې  په ګران هیواد افغانستان کې دکمونستي کودتا د رامنځته کیدوسره سم مرحوم استاد محمد نادر ایوبي هم درسمي کاروڅخه استعفا وکړه او د امریکا متحده ایالاتو ته  یې هجرت وکړ ...
ارواح ښاد استاد ایوبي دشخصي کارونو په څنګ کې يې دافغانستان دمقدس جهاد دپیل څخه  دمرحوم مجاهد صوفي محمد نعیم ایوبي سره دکویټي په ښارکې د روغتون او درملنې د زده کړو په پروګرامونو کې د زړه له کومې  هر اړخیزې مرستېال  پاته سوی دی  .
 مرحوم استاد محمد نادر ایوبي  دنړۍ  د ولسونو ، ادیانو، مذاهبو ، عرف اوعاداتو ، قوانینو او اجتماعي روابطو دپیژندنې اومطالعې سره زیاته مینه اوعلاقه درلوده .
 ځکه نومرحوم استاد  دنړي دزیاتو هیوادونو څخه یې لیدنې ترسره کړي دي . او دخپل ژوند ډیره برخه یې په مسافرتونو تیره کړې ده ... 
مرحوم استاد محمدنادر ایوبي په کال ۱۳۵۱ هجري لمریز کې يې دحج فریضه اداکړې  او په همدې کال يې داسلامي هیوادونو په هغه نړیوال کنفرانس کې چې داسلامي نړیوال  بانک دتاسیس کیدو په هکله په قاهره کې جوړ سوې ؤ ، دافغانستان په استازیتوب  ګډون درلودئ .
ارواح ښاد په ۱۳۵۶ هجري شمسي کال کې يې په تهران کې  داسیايي هیوادونو دکار دوزیرانو په کنفرانس کښې دګران هیواد  د استازی په توګه حضور درلوی
مرحوم استاد محمد نادر ایوبي  (کندهاری )   د ١٣٩٠لمریزکال د وږۍ د میاشتې پر ۲۲نېټه چې د ٢٠١١میلادي کال د سپتمبر د میاشتې د ١٣ نېټې سره سمون لری ، دیو ورپیښي سوي ناروغي له امله د امریکې د ویرجینیا په ایالت کې د ۸۰ کالو په عمر د نړۍ څخه سترګې پټې کړې  . .. انا لله و انا الیه راجعون ...
د مرحوم زیاتره  تالیفات ، آثار او لیکنې  دمهاجرت په حالت کې  د هیواد څخه په بهرکې چاپ او نشر سوئ دئ .
د لیکوال مرحوم استاد محمدنادر ایوبي ، تالیفونه ، لیکنې اواثار په لاندي دول دي :
۱: سپین اومرغلره :  (پښتوادبی  داستان ) دکندهار ولایت دطلوع افغان په ورځپاڼه کې په پرله پسې توګه نشرسوی دی .
۲: سیاسي نظریات : کتاب  په (۲ټوکه) کې دکندهار دمطبعې چاپ.
۳: اقتصادي نظریات : کتاب  په (۳ ټوکو) کې دکندهار اوهلمند دمطبعو کې چاپ  سوی دی ...د یادونې وړدئ  چې دنوموړي کتاب څخه د کابل پوهنتون داقتصاد دپوهنځیو محصلین ډیره پراخه ګټه اخیستنه کوي . نوموړي درې ټوکه کتابونه  وروسته تر څه اصلاحاتو په کال ١٣٨٨ کې  په یوه ټوک کې په لاور کې په کال ٢٠٠٤ میلادی کې ددوهم ځل لپاره چاپ سوئ دی
۴: سیاسي نظریات : کتاب هم ددوهم ځل لپاره٢٠٠٩  میلادی کال کې په لاهور کې چاپ سوی دی 
۵-اسلام :چه پر پنځو برخو(حقوق ،سیاست ،اقتصاد،تصوف اوفلسفي ) باندي مشتمل دی په کویټه کې چاپ سوی دئ  
۶-: دوی څوک ؤ؟ :  د یوسلو پنځو تاریخي او ریشتني داستانو او قصو مجموعه ده په کویټه کې چاپ سوی دئ .
۷-عرفان : په لاهورکي چاپ سویدی 
٨- روحیات یا علم النفس په کال  ٢٠٠٧میلادی کې  په لاهور کې چاپ سویدئ .
٩-فلسفه : په کال  ٢٠٠٦میلادی کې کويټه کي چاپ سویدی
١٠-:  حقوق : په کال  ٢٠٠٦میلادی کې په لاهور چاپ سویدی 
١١-: دافریقا جغرافیايي ،تاریخي او اجتماعي مسايل (ناچاپ)
١٢-دانسان ستونزي (ناچاپ)
١٣-:علم اوایمان (ناچاپ)
١٤- : د حق او باطل تاریخی سیر (ناچاپ)
١٥-: دتاریخ ځینې هیرې سوي  پاڼې  (ناچاپ)
زه (پوهنیار استاد شیر احمد نظامی) د مرحوم استاد محمد نادر ایوبي  دعلمي او اجتماعي مجالسو د ګډون افتخار لرم او د نوموړی مرحوم استاد د یونژدې عزیز او فامیلی غړی په توګه د دمرحوم استاد د دوو کتابونو ( اسلام  او دوی څوک ؤ ) د قلمی کتابت یالیکنې ویاړ هم  لرم ...
  د ارواح ښاد استاد ایوبی  د لیکنو مینوالو د نوموړی ناچاپ سوی تالیفونو د نشریدو سترګې په لاره دی  ، په دې اړونده د ښاغلې محمد رفیق ایوبي ، ښاغلې تاج ایوبي  او قدرمن ورور اجمل کرزی هڅې او هلې ځلې د ستاینې وړ دی ...    
زه اعتراف کوم چې مرحوم استاد محمد نادر ایوبي  یومخلص مسلمان او ډیر سپڅلی انسان ؤ، پاک الله (ج) دې ورسره ښه وکړی  ، روح دې ښاد وی  اوجنت فردوس دې ور په نصیب  کړي  .آمین ٍثم آمین...
