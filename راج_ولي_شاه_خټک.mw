'''ډاکټر راج ولي شاه خټک''' (د ۱۹۵۲ ز کال د جنوري ۲۴، خيبر پښتونخو د نوښار ولسوالۍ د چراټ سيمه- ۱۳۹۴ لمريز ، ۲۰۱۵ ز کال) د کوزې [[پښتونخوا]] يو [[پښتانه|پښتون]] اديب، شاعر او ليکوال و. 

== مخينه ==
راج ولي شاه خټک  پر ۱۹۵۲ ز کال د کوزې پښتونخوا د نوښار ولسوالۍ د چراټ د سيمې په ډاک اسماعيل خيل نومي کلي کې زېږېدلی دی .

== زده کړې ==
راج ولي شاه خټک تر لسم ټولگي خپلې زده کړې د خپل کلي په ښوونځي کې وکړې، بيا يې د [[پېښور]] په اسلاميه کالج او گورنمنټ کالج کې خپلې دويمې زده کړې سر ته ورسولې. تر دې وروسته يې لوړې زده کړې په پېښور پوهنتون کې وکړې او د هنرونو د استادۍ (ايم-اے) بريليک يې له همدغه پوهنتون نه ترلاسه کړ. ده خپله دوکتورا (پي ايچ-ډي) هم له پېښور پوهنتونه ترلاسه کړې او بيا د دوکتورا نه لوړې زده کړې (پوسټ ډاکټرېټ) يې د امريکا متحدو ایالتونو د فلاډلفيا ايالت په پېنسلوانيا پوهنتون کې بشپړې کړې دي.

== دندې ==
نوموړي د [[پېښور]] د اېډورډز پوهنځي کې د ښوونکي په توگه يې د خپلو دندو پيل کړی دی. په ۱۹۷۸ ز. کال کې يې د پېښور پوهنتون د [[پښټو اکېډمي (پېښور)|پښتو اکادمۍ]] سره په کار پيل وکړ او پر ۱۹۹۵ ز. کال کې د پښتو اکادمۍ ريس وټاکل شو چې تر ۲۰۰۴ ز کاله يې د اکادمۍ د ريس په توگه دنده سر ته ورسوله. تر دې وروسته پر ۲۰۰۸ ز کال د پېښور پوهنتون د پښتو څانگې د ريس په توگه په دنده وگومارل شو چې د ژوند تر پايه د دغې څانگې رئيس وو.

== لاسه ته راوړنې ==
په ايم-اے کې په اول راتلو ورته د پوهنتون له خوا د سرو زرو تمغه ورکړ شوې ده، د پښتو نړېوال کنونشن ورته د ادبي خدمتونو په لړ کې د سوچه سرو زرو مېډال ورکړی دی. پر ۲۰۰۶ ز کال د [[پاکستان]] هېوادمشر نوموړي ته د هغه د ادبي خدمتونو په خاطر د امتياز تمغه ورکړه.
 
==مړینه== 
راج ولي شاه خټک د ۲۰۱۵ ز کال (د ۱۳۹۴ لمريز کال په چنگاښ کې) له سوات څخه پېښور ته تگ پر مهال په لاره کې د زړه د حملې لامله او د ورپېښې ناروغۍ له کبله د ۶۳ کلو په عمر ومړ.

== چاپ شوي آثار ==
تر اوسه پورې يې ۱۵ کتابونه چاپ شوي دي او نژدې اتيا څېړنيزې ليکنې او مقالې يې په بېلابېلو خپرونو او رسنيو کې چاپ شوي دي. ده د خپلې مورنۍ ژبې، [[پښتو]]، تر څنگ په اردو او انگرېزي ژبو هم گڼ شمېر ليکنې کښلې دي. خټک په گڼ شمېر ملي او نړېوالو سېمينارونو کې گډون کړی، همداراز يې د ولسي او نړېوالو رسنيو سره د پښتو په ادب، کلتور او تاريخ گڼې مرکې کړي دي. د دې ټولو تر څنگ يې په ولسي او نړېوالو مطبعو کې په همدغو موضوگانو ليکنې خپرې کړي دي. د چاپ شويو کتابونو لړليک يې په دې ډول دی:

#د پښتو ادبي تحريکونه
#زيست روزگار
#مناقب فقير
#د پښتو نوې املا، ليکلار
#پښتو ژبه
#پښتونولي
#د پښتنو کسبونه او هنرونه
#د روهي متلونو انګليسي ژباړه
#Walled City of Peshawar
#توري چې رڼا کوي
#د رحمان په شعر
#سنګزار
#An intangible heritage

== ناچاپه آثار ==
د ښاغلي خټک د ناچاپو آثارو لړليک په دې ډول دی:
#خوشحال بابا 
#حمزه شينواري
#غني خان
#پښتني کلتور
#د نوي دور استادان شاعران
#د انګرېزي ليکنو ټولګه
#اردو مضمونونه
#د فکر لارې

== باندنۍ تړنې ==

== سرچينې ==
#http://pa.azadiradio.org/content/article/27140243.html 
#http://www.nunn.asia/49444/پښتون-لیکوال-او-څېړونکی،-ډاکټر-راج-ولي/ 
#http://www.bbc.com/pashto/interactivity/2015/07/150721_ma_raje_wali_sha_khatak




[[وېشنيزه: پښتانه شاعران]]
[[وېشنيزه: پښتانه ليکوال]]
[[وېشنيزه: پښتانه]]
