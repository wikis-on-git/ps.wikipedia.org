
'''سيد محمد طاهر بينا''' (زوکړه ۱۲۹۵ ل کال ننگرهار-د ۱۳۶۵ ل کال د تلې ۳۰) يو افغان [[شاعر]] او ليکوال وو.

== مخينه ==
سید محمد طاهر بینا د ارواښاد سیداشرف زوی پر ۱۲۹۵ لمریز کال د ننګرهار ولايت په چپرهار کې زېږيدلی او د سید موسی بټي کوټي له کورنۍ څخه دی، چې په سیمه کې له ځانگړي شهرت څخه برخمنه کورنۍ ده.
د بينا صاحب پلار يو مېلمه پال او د ټنگ ټکور ډېر مينه وال وو چې ان خپل ټول شته يې هم ترې ځار کړي دي. سيد محمد طاهر بینا په خپل کلي کې تعلیم پیل کړ، کورنۍ يې ده او د تره زامنو ته خصوصي ملا ونيو. لومړی يې قران کريم ختم کړ، بیا يې پنج گنج، گلستان، بوستان او نور مروج کتابونه ولوستل. پر ۱۳۱۰ ل کال د هنر ښاپيرۍ تر ګوتو ونیو او شاعري يې پیل کړه.

سيد محمد طاهر بينا پر ۱۳۱۵ ل کال د ماموریت لپاره کندهار ته ولاړ، ورپسې بیا قطغن ته ولاړ او هلته په فواید عامه کې پر دنده وگومارل شو. پر ۱۳۲۶ ل کال ننګرهار ته ولاړ او بیا يې په کونړ کې دنده واخسته. تر دې وروسته په ننګرهار کې د اداري مدیریت د سر کاتب په توگه وگومارل شو. پر ۱۳۳۷ ل کال يې په کابل راډیو کې په دنده پيل وکړ، دا هغه مهال وو چې د پښتو انقلابي شاعر [[ملنگ جان]] په يوه ظاهرا ترافيکي پېښه کې ووژل شو او دی د هغه پر ځای د راډيو د پښتو موسيقۍ د منتظم په توگه وگومارل شو. تر دې وروسته يې د ننگرهار ولايت د سوداگرۍ خونې په اداره کې د کنټرولر په توگه په دنده پيل وکړ. یو کال وروسته د یاد ولایت د مطبوعاتو ادارې ته ولاړ. پر ۱۳۴۵ ل کال د ننگرهار د اوښ غونډۍ د موزیم مامور شو. بينا صاحب پر ۱۳۵۱ ل کال تقاعد شو او په شخصي کار و بار يې پیل وکړ. له ۱۳۵۹ نه تر ۱۳۶۳ کاله يې په هېواد ورځپاڼه او د راډيو تلوېزيون د موسیقۍ په څانګه کې دنده پر مخ يووړه. د افغاني فرهنگ دغه خدمتگار د ۱۳۶۵ لمریز کال د تلې پر ۳۰ د ۷۰ اويا کالو په عمر له دې فاني نړۍ څخه سترگې پټې کړې.

د سید محمد طاهر بينا د شعرونو کلیات پر ۱۳۹۱ ل کال د ننګرهار ولايت د ژورناليستانو او لیکوالو خپلواکې ټولنې له خوا په دوو ټوکو کې چاپ شو، چې (خولې نه مې قسم ختلی دی) نومېږي. د هغه ځينې نور اثار هم چاپ شوي چې زه او زما ژوند، او کرکیله نومېږي. 

ليکوال او شاعر سيد محمد طاهر بینا ځينې ناچاپ اثار هم لري، چې يو په کې د ماشومانو لوبې نومېږي او د چپليار د ماشومانو لوبې په کې پېژندل شوې دي. کونډه غر ته ختل او د قزاقستان خاطرې د هغه دوه يونلیکونه دي.

اړينه ده وويل شي چې د سید محمد طاهر بينا يو گڼ شمېر شعرونه د [[هېواد]] يو شمېر سندغاړو کمپوز کړي او د ټنگ ټکور په څپو کې يې ويلي، چې د ملي راډيو په ارشيف کې خوندي دي. له دغو سندغاړو څخه د ځينو نومونه دا دي لکه شاه ولي، محمد ايوب، طلا محمد، سپين بادام، کمرگله، تور بادام، نعمت الله، عبدالرحمان رحماني، عبدالحميد کندهاری، حسن شيدايي، حيات گردېزی، محمد اعظم، فضل الرحمان نيريز، سيد علم او داسې نور.  
== دندې ==
* ۱۳۱۹ په قطغن کې د فوايد عامې کاتب
* په ۱۳۲۰ کې د قطغن مستوفي
* په ۱۳۳۲ کې د مالياتو د ادارې کاتب
* په ۱۳۲۷ کې د کونړ ولايت سرکاتب
* په ۱۳۲۸ کې په اداري مديريت کې او په ۱۳۳۲ کې د قلم مخصوص سرکاتب
* په ۱۳۲۷ کې د کابل راډيو د تهيې څانگې غړی او د پښتو موسيقۍ د منتظم په توگه دنده.
* په ۱۳۳۹ کې د ننگرهار د نشراتي موسسې د پاڼو ځای د مامور په حيث دنده.

==اخځليک== 
#http://lawang.blogfa.com/post/447 
#http://www.nzdl.org/gsdlmod?e=d-00000-00-%2E%2E%2E00--off-0areu--00-0----0-10-0---0---0direct-10---4-----dte--0-1l--11-en-50---20-about---00-0-1-00-0-0-11-1-0utfZz-8-00-0-0-11-10-0utfZz-8-00&a=d&c=areu&cl=CL5.44&d=HASH05ae8d07b83311ca9948a9 
#د ملي راډيو ارشيف. 
 



[[وېشنيزه:پښتانه شاعران]]
