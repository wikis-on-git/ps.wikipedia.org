[[انځور:Reshteen.JPG|بټنوک|289px|استاد صديق الله رښتين]] [[دوتنه:صديـق الله رښتين.png|بټنوک|289px|استاد صديق الله رښتين]] 

ارواښاد '''پوهاند صديق الله رښتين''' (۱۲۹۸ لېږديز لمريز [[کال]] - ١٣٧٧ ل ل کال) د [[افغانستان]] يو نامتو پښتو ژبی [[ليکوال]]، [[شاعر]] او څېړونکی وو. 

==مخينه== 
پوهاند صديق الله رښتين په ١٢٩٨ لېږديز لمريز کال کې د مومندو د غازي آباد کلي د مرحوم مولوي تاج محمد مهتمم په روحاني او منوره کورنۍ کې دې نړۍ ته سترگې روڼې کړې. پوهاند رښتين لا ډير وړوکۍ و چې د پلار د مهر او محبت سيوری يې له سره کم سو. د ده مور د هغه روزنې ته زياته پاملرنه وکړه؛ د هغي برکت وو چې ده او د ده وروڼو د ښوونې او روزنې پر ور پل کېښود. هغه په وړکتوب کې لومړنۍ مذهبي زده کړه په خصوصي ډول په خپل کور کې تر سره کړه.

== زده كړې ==
صديق الله رښتين تر لومړنيو ديني زده کړو وروسته په ١٣١١ لمريز کال کې د [[د ننگرهار ولايت|ننگرهار]] دهډې په نجم المدارس کښې شامل شو . په دغه [[مدرسه]] کې تر درې کالو زده کړو وروسته په ١٣١٥ لمريز کال د [[کابل]] په دارالعلوم کې داخل او هلته يې زده کړه وکړه. د تعليم تر څنگ د پوهاند رښتين صاحب له مطبوعاتو سره هم مينه او علاقه پيدا سوه؛ داصلاح اخبار لوستلو ته يي مخه کړه چې د هغه د ذهنيت په روښانه کولو او هڅولو کې يې ډېر مثبت رول ولوباوه.

== دندې ==
[[دوتنه:اصيل پښتانه عالمان.jpg|بټنوک|پدغه انځور کې صديق الله رښتين ۲۴ کس دی]]
رښتين صاحب په ١٣١٨ لمريز کال له کابل دارالعلوم څخه د متوسطې دورې د اعلی شهادتنامې په تر لاسه کولو سره د همدغه کال د وږي مياشتې په لومړۍ ورځ د ادبي چمن او [[پښتو ټولنه|پښتو ټولني]] په غړيتوب ومنل سو. د ١٣٢٠ لمريز کال په زمري مياشت کې د پښتو ټولنې د قواعدو د څانگې مدير وټاکل سو؛ يو کال وروسته په وري مياشت کې د پکتيا د «وړانگې جريدې» لومړی مؤسس او چلوونکي وو. د همدې کال په غويي مياشت کې د پښتو ټولنې مرستيال کفيل، د لغاتو او قواعدو د څانگې د مدير دنده يي پر مخ وړله.

په ١٣٢٢ کال د پښتو دايرت المعارف د ژباړو د څانگې د مشر په توگه وټاکل سو. د ١٣٢٦ ل ل کال په تلې مياشت کې په [[فراه ولايت]] کې د «سيستان» مهالنۍ مؤسس او لومړی خپرونکی وو. يو کال وروسته په وږي مياشت کې د [[پښتو ټولني]] مرستيال او د پښتو دارت المعارف امر وټاکل سو. د ١٣٢٩ کال په زمري مياشت کې يې پر پورته يادو شويو دندو سربېره د [[هېواد ورځپاڼه|هېواد ورځپاڼې]] چلوونکی وو؛ ددې تر څنگ يې د ادبياتو په پوهنځي کې زده کړيالو ته د تدريس چارې هم پر مخ بيولې او هلته استاد وو. په ١٣٣٠ ل ل کال د پښتو ټولني د لوی مدير په توگه وگومارل سو او په ١٣٣١ کال د ((زيري)) مهالنۍ د دوهمي دورې مؤسس و. د ١٣٣٤ کال په وري مياشت کې د پښتو ټولني د مشر او وروسته بيا د ١٣٣٥ کال په سر کې د ښوونې وزارت پښتو سلاکار او د ادبياتو پوهنځی د استادۍ رسمي دنده ور وسپارل سوه، چې تر ١٣٣٦ ل ل کاله پورې يې همدا دنده درلوده.  

رښتين صاحب په ١٣٥٢ ل ل کال کې تقاعد پاڼه تر لاسه کړه. تر دې وروسته هغه د ژوند تر پايه بيا دولتي دنده ترسره نه کړه او نه يې هم د کوم دولتي نشراتي ارگان سره د ليکنې مرسته وکړه. پوهاند رښتين پر رسمي هڅو سربيره يو شمير مطبوعاتي او فرهنگې دندې هم تر سره کړې دي. د بيلگې په توگه هغه په ١٣٢٨ - ١٣٢٩ کې د شپې له خوا د کابل راډيو د يوې ځانگړې خپرونې د چلوونکي په توگه کار کړی دی. همدا ډول يې له ١٣٣٣ نه تر ١٣٣٧ کال پورې د مازديگر له خوا په کابل راډيو کې د يوې ځانگړې خپرونې د پښتو کميټې غړۍ وو او بيا د ١٣٣٦ نه تر ١٣٤٠ کال پورې د کابل راديو د رنگارنگ خپرونو د چلوونکي دنده په غاړه درلوده. د ١٣٤٣ نه تر ١٣٤٨ کال پورې يې د کابل راډيو د ادب د وږمو خپرونه پر مخ بيوله. پوهاند رښتين صاحب د يو لړ علمي او ادبي ليکنو او خپرولو وروسته په ستاينليکونو او نښانو نو نمانځل سوي او تر ١٥ يې زياتې جايزې تر لاسه کړې دي.

د پوهاند صاحب رښتين مورنۍ ژبه [[پښتو]] وه ولې په [[فارسي]] ، [[اردو]] او [[عربي]] ژبو نه يي هم اثار ليکلي ، له عربي او اردو نه يې يو شمير ژباړني کړ يدي

== رسمي ماموریتونه ==

ارواښاد پوهاند رشتین په ۱۳۱۸ لمریز کال د انجمن ادبي غړی او د پښتو ټولنې د قواعدو د څانگې مدیر شو . په ۱۳۲۱ لمریز کال د ً وړانگه ً د جریدې د مؤسس او لومړني مسؤل په حیث پکتیا ته لاړ. د ۱۳۲۱ کال په ثور کې د پښتو ټولنې د معاون کفیل او د قواعدو او لغاتو د څانگې مدیر شو.

د ۱۳۲۲ لمریز کال په سنبله کې د پښتو دایرة المعارف آمر . د ۱۳۲۶ لمریز کال په میزان کې د فراه ولایت د سیستان د جریدې دمؤسس او لومړنی مدیر په حیث مقرر شو.

د ۱۳۲۷ لمریز کال په سنبله کې د پښتو ټولنې د مرستیال او د پښتو دایرة المعارف آمر . د ۱۳۲۷ د اسد په میاشت کې د پورتنیو دندو په څنگ کې د هیواد د ورځپاڼې مسؤل هم شو. د ۱۳۲۵ څخه تر ۱۳۲۹ کال پورې د پورتنیو دندو بر سیره د کابل پوهنتون د ادبیاتو د پوهنځي داستاد په حیث هم دنده اجرا کوله.

د ۱۳۳۰ لمریز کال د حمل په میاشت کې د پښتو ټولنې مدیر شو.

د ۱۳۳۱ لمریز کال په اسد کې د زیري د جریدې د دوهمې دورې مؤسس شو. 
د ۱۳۳۴ لمریز کال په حمل کې د پښتو ټولنې رئیس شو. 
د ۱۳۳۵ لمریز کال په جوزا کې د کابل پوهنتون رسمي استاد او د پوهنې د وزارت مشاورشو.
پوهاند رشتین د پښتو ادبیاتو لومړی پروفیسور ؤ او له ده د مخه په دې میدان کې د پښتو په شعبه کې څوک تیر شوی نه دی.

پوهاند رشتین د ۱۳۴۲ کال په سرطان کې د دوهم ځل لپاره د پښتو ټولنې رئیس شو دا دوره لس کاله وه.

ډیر علمي او ادبي گټور کارونه یې سرته ورسول. د ۱۳۵۲ لمریز کال د سرطان د ۲۶ نیټې د داود خان له کودتا نه پس ورته جبري تقاعد ورگړ شو . جناب رشتین صاحب له هغې نیټې څخه د مرگ تر ورځې د وخت له حکومتونو او رژیمونو سره همکاري ونکړه.
مسلکي دندې : 
پوهاند رشتین د رسمي دندو برسیره په معمول ډول پس له رسمي وخت څخه به نشراتي او تبلیغاتي کارونه هم کول . د ۱۳۳۸ څخه تر ۱۳۳۹ لمریز کال پورې د شپې له خوا په کابل راډیو کې د یو مخصوص پروکرام مسؤل ؤ د ۱۳۳۲ څخه تر ۱۳۳۷ لمریز کال پورې په کابل راډیو کې د پښتونستان د یو مخصوص پروگرام د کمیټې غړی ؤ.
 
د ۱۳۳۶ لمریز کال له میزان څخه تر ۱۳۴۰ لمریز کال پورې په کابل راډیو کې د پښتو د یورنکارنگ ادبي پروگرام ً د ادب وږمې ً د پروگرام مسؤل ؤ.
د ۱۳۴۶ تر ۱۳۴۸ لمریز کال پورې د ً وږمه ً مجلې د تحریر د هیئت لومړی درجه غړی. د ۱۳۳۷ څخه د ۱۳۴۲ لمریز کال پورې د پوهنتون د عالي شوری غړی ؤ.

== مهمې ليكنې او ژباړې ==
د پوهاند صديق الله رښتين ٢٦٥ رسالې او کتابو نه چاپ سوي دې ،رښتين صاحب د خپل عمر په اوږدو کې په يو شمير بهرني او داخلي ټولنو او غونډو کي برخه اخيستې ده، استاد دنړۍ ځينو هيوادو لکه پخواني [[د شوروي سوسياليستي جمهوريتونو اتحاد|شوروي اتحاد]] ، [[ايران]]، [[مصر]]، [[هندوستان]]، او [[پيښور]] ته سفرونه کړيدي . زموږ دهيواد ددې وتلي څيرې په هکله اکاديميسين پوهاند ډاکټر محمد رحيم الهام ليکي : استاد رښتين يو غښتلی او په خپله برخه کې پوخ ليکوال ،محقق او مدرس و ، دی دپښتو دودي په تحقيقي ،تخليقي او تدريسي برخه کښي په هسکه غاړه زموږ دمخکښانو په قطار کي ولاړ دی .
پو هنوال غروال دشعر په ژبه پوهاند رښتين داسي لمانځي او ستايي :

دپښتو په ارت جهان کي لکه غرو= دادب په شنه آسمان کي لکه غرو
په قلم کې يې و زور،ژبه کي شوروو= ځلانده ستورۍ دافغان دستر ټبرو

== د رښتين صېب په اړه د پوهانو ويناوې ==
پوهاند رښتين دپښتو ادب پنځم ځلاند ستورینومول سويدی ،دې لوي عالم داوږدې ناروغۍ له کبله د [[پېښور]] د ليډيريډنگ روغتون د بولټن بلاک په لسمه کوټه کې په ١٣٧٧ لمريز کال له فاني دنيانه دابد لپاره سترگې پټې کړې . د رښتين صاحب ليکنې او هڅوني نه يوازي داچې د افغان ولس لپاره لويه علمي خزانه ده بلکي د لويو علمي وياړونو ځلانده نمونه هم ورته ويلاي شو . 

استاد [[حبيب الله رفيع]] د پوهاند رښتين صاحب په اړه وايي: «پوهاند صديق الله رښتين له هغو پېنځو ستورو څخه و چې په ډير حساس وخت کې يې د پښتو ادب خدمت ته ملا وتړله او دې پنځو ستورو پښتو ادب ته هر ډول اثار چې ورته ضرورت و رامنځته کړل. د گرامر او ادب په څيړنو کې يې ډير خدمت کړى او علاوه له دې نه ادبي نثرونه يې ډير ښکلي ليکلي دي، سفر نامې يې په هنري نثر ليکلي دي او په عين حال کې يې ادبي څيړنې په هنري نثر کړې دي چې دا د ده يوه ځانگړنه وه.» 
  
== سرچينې ==
# https://www.mashaalradio.com/a/24439965.html 


==باندنۍ تړنې==
* [http://www.reshteen.com/ صديق الله رښتين ته ځانگړې شوې وېبپاڼه]
* [http://ps.poems.wikia.com/wiki/وېشنيزه:صديق_الله_رښتين?display=exhibition&sort=mostvisited په ويکي شعرونه کې د صديق الله رښتين شعرونه]

[[وېشنيزه:پښتانه]]
[[وېشنيزه:پښتانه ليکوال]]
[[وېشنيزه:پښتانه شاعران]]
[[وېشنيزه:افغانان]] 
[[وېشنيزه:افغاني ليکوال]]
