ښاغلی عبدالروق قتيل خوږياڼی په ۱۳۱۳ لمريز کال کې [[د ننگرهار ولايت]] د خوږياڼيو په کږه کې زېږېدلی دی. 

== زده کړې ==
لومړنۍ زده کړې يې په خپل کلي کې ترسره کړي او بيا د لغمان د شرعيه علومو په مدرسه کې شامل شو. په ۱۳۳۰ لمريز کال کې د نوموړې مدرسې له دوولسم ټولگي څخه فارغ او د شرعياتو په پوهنځي کې چې هغه وخت [[د کابل پوهنتون]] د حقوقو پوهنځي يوه څانگه وه، شامل شو او دغه پوهنځی يې تر دويم ټولگي پورې ولوست. 

== دندې ==
هغه بيا د هېواد په بېلابېلو برخو کې د ښوونکي، پلټونکي او نورو څانگو کې خدمت وکړ. همداراز اوږده کلونه يې د هېواد په بېلابېلو مطبوعاتي ځانگو کې کار وکړ او د ځينو خپرونو د مسؤل مديريت په څنگ کې د ځينو ولاياتو د اطلاعاتو او کلتور آمر و. تر اوسه پورې د ښاغلي قتيل خوږياڼي زيات شمېر شعري او داستاني آثار چاپ شوي دي.

== چاپ شوي آثار ==
د ځينو خپرو شويو آثارو نومونه يې دا دي:

#دوه ياران - پښتو ناول
#ارمان - د لنډو کيسو ټولگه
#انقلابي نغمې - د حماسي او وطني شعرونو ټولگه
#دا حسن دا لمبې - شعري ټولگه
# ټنگ ټکور - شعري ټولگه

ښاغلي قتيل د شاعرۍ تر څنگ يې ډرامې او لنډې کيسې هم ليکلي دي. د پښتو داستاني ادبياتو په تاريخ څېړنه کې د نوموړي آثار ځانگړی ځای لري. قتيل خوږياڼی اوس هم په مطبوعاتي چارو بوخت دی.



[[وېشنيزه: پښتانه شاعران]]
[[وېشنيزه: پښتانه ليکوالان]]
