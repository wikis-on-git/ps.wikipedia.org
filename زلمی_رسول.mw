[[دوتنه:زلمی رسول.jpg|کيڼ|250px|بټنوک|زلمی رسول]]
'''''د زلمی رسول ژوند لیک'''''

ډاکټر زلمى رسول د مرحوم پوهاند ډاکتر عبدالقیوم رسول زوى د ۱۹۴۳ کال د اکتوبر پر ۱۱مه، په کابل ښار کې زېږېدلى دى. د پلار لخوا یې د نسب سلسله د امیر دوست محمد خان مشر ورور سردار محمد عظیم خان ته رسېچې په خپل وخت کې د کشمیر حاکم و، رسېږی.

مورنۍ لړۍ یې پخپله امیر دوست محمد خان ته ځی، یانې مور و پلار یې په پنځم پښت کې سره یو ځاى کېږی
 او د افغانستان د روشنفکری دوران واکمن او د وطن  پرمختګ مین پاچا اعلیحضرت امان الله شاه غازی یې ماما دى.

د د زلمی رسول پلار په افغانستان کې د کوچنیانو د ناروغیو لومړنی متخصص و چې له استقلال لېسې وروسته یې په فرانسه کې زده کړې کړې وې. بیا تر یوه وخته د کابل په طب فاکولته کې استاد، رئیس او د یو لنډ وخت لپاره هم د کابل پوهنتون رئیس و.
ارواښاد پوهاند رسول د هغه وخت د وطن ګوند غړى و چې په افغانستان کې یې د دیموکراسۍ د تعمیم او تحکیم لپاره مبارزه کوله. نوموړى د یوې ګوندی مظاهرې په ترڅ کې ونیول شو او دوه نیم کاله یې د وطن د تعالى لپاره په زندان کې تېر کړل، هغه مهال ډاکتر زلمى رسول د استقلال لېسې د پنځم ټولګی زده کوونکى و، د رخصتیو په ورځو کې چې به د هغه نور ټولګیوال د پغمان او نورو ځایو مېلو ته تلل، نو تنکى زلمى به زندان ته، د خپل پلار لیدو ته ورتلی. دا هغه څه ول چې کوشنی زلمی ته یې د حالاتو په اړه مخامخ درس ورکاوه او د سیاسی تجربو لړۍ یې له همدې ځایه راپیل شوه.
پلار یې د دیموکراسۍ په لسیزه کې د نوی اساسی قانون د کمیسیون غړى و. په ۱۹۶۴م کې د دغه اساسی قانون تر تصویب وروسته په ایټالیا او بیا په یوګوسلاویا کې سفیر و، په ۱۹۷۰م کې کابل ته راغى او د سناتور په توګه یې خپل خدمت ته دوام ورکړ خو د شهید داؤد خان په کودتا کې له کاره څنګته شو او د کمونیستانو په واکمنۍ کې یې له دنیا سره مخه ښه وکړه.


'''زده کړې:'''
ډاکتر زلمى رسول د خپلې درنې کورنۍ په یوه خورا روښان، مبارز، دیموکراټ او وطنپال محیط کې رالوى شوى دى. دی له استقلال لېسې اول نومره ووت او په ۱۹۷۳م کال یې د فرانسې له طبی پوهنتون څخه دوکتورا سند واخیست، خو د کمونسیتی کودتا له کبله وطن ته رانغی او درې کاله یې په پاریس کې د زړه ناروغیو په څېړنیز انستیتوت کې د ډاکټر په صفت کار وکړ.
کله چې یې د کمونیستانو له کودتا سره پاسپورټ سلب شو، نو داکتر زلمی رسول د سیاسی پنا اخیستنې لپاره په پاریس کې د مهاجرینو د ثبت دفتر ته ورغى، هلته ورته وویل شول چې ته باید فرانسوی پاسپورت واخلې، ځکه تا دلته کار کړی او مستحق هم یې، خو دغه پر وطن مین ډاکتر په هماغه شیبه کې فکر وکړ چې که د فرانسې یا بل هېواد تابعیت واخلی نو له افغانستان سره به یې عاطفی رابطه سسته شی او ده هیڅکله دغسې یو معنوی زیان نه شواى زغملاى، پر هماغه ځاى یې له فرانسوی پاسپورټه انکار وکړ او تر ننه یې د هیڅ یوه هېواد تابعیت وانخیست، څنګه چې افغان و، هماغسې صفا او مکمل افغان پاته شو، ځکه چې د افغانستان پر بېرته ازادۍ یې پخه عقیده لرله.
په روم کې د ملت بابا د دفتر د رئیس په صفت او جهادی هلې ځلې:
ډاکټر زلمی رسول پر افغانستان تر شوروی یرغل وروسته له پاریسه روم ته ولاړ او له ځینو نورو هېوادپالو شخصیتونو سره یې د ملت بابا ته په جهاد کې د برخه اخیستو وړاندیز وکړ، هغه د وطن محبوب پاچا هم ده ته په روم کې د دفتر پرانیستو دنده ورکړه، په دې توګه د پاچا له دفتره له افغان مجاهدینو سره دافغانستان د نجات په اړه د تماسونو لړۍ پیل شوه.

'''په سعودی عربستان کې د یو مجاهد ډاکټر په توګه:'''
له دې څخه دوه کاله وروسته ډاکتر صاحب افغانستان او  مجاهدینو ته د نږدې کېدو په نیت د سعودی عربستان د وسله والو ځواکونو په مرکزی روغتون کې کار پیل کړ او لس کاله یې طبی خدمت وکړ.
دې کار له ډېرو مجاهدینو سره د لیدو کتو او سلا مشورو فرصت ورکړ، خو داسې یو کلینیک یې هم پرانیست چې پنجشنبې په ورځو کې به یې په کې هلته مهاجر افغانان وړیا تداوی کول.

'''د روم بهیر:'''
ډاکټر زلمی رسول د طالبانو له راتګ سره بېرته روم ته ولاړ او د افغانستان د ستونزې اواری په موخه یې د لویې جرګې جوړولو په خا‌طر له اویا تنو ملی اشخاصو څخه یوه جرګه د روم د بهیر په نامه جوړه کړه چې د افغانستان ولسمشر حامد کرزى یې هم غړى و.
دوى د ملت بابا درې فقره ییز پلان تصویب کړ چې پر اساس به یې د افغانستان د نجات لپاره خپله افغانانو تصمیم نیوه، اضطراری لویه جرګه به جوړېده، مؤقت او انتقالی حکومت به رامنځته کېده، بیا به د اساسی قانون لویه جرګه دائرېده او افغانستان به د یو موډرن اساسی قانون خاوند ګرځېده.
ډاکتر زلمی رسول په دې هڅو کې لومړی کندهار ته  ولاړ او هلته یې د طالبانو له خارجه وزیر او والی سره د بابا د د پلان او لویې جرګې په باب خبرې وکړې خو له بده مرغه هغوى چې خپله یې کوله د بل یې نه منله.
بیا یې د بدخشان په فیض اباد کې له شهید استادبرهان الدین ربانی سره وکتل، وروسته یې په درقد کې له شهید احمدشاه مسعود سره ولیدل او یوه شپه یې ورسره د افغانستان د معضلې د حل په باب خبرې وکړې.

'''په بن کنفرانس کې د ملت بابا د استازی په توګه:'''
کله چې په ۲۰۰۱ م کې د سپټمبر پېښه وشوه، نو د روم بهیر د تشکیلاتو په مرسته د بن کنفرانس جوړ شو، چې ډاکټر زلمی رسول پکښې د بابا نماینده او د کنفرانس فعال غړی و.

'''د ملکی هوایی چلن د وزیر په حیث:'''
ډاکتر صاحب په ۲۰۰۲ م کې د ملکی هوایی چلن وزیر وټاکل شو، تر بېړنۍ لویې جرګې پورې چې څلور میاشتې یې ونیولې وزیر و، په دې لنډه موده کې یې لویه بریا دا وه چې کاناډا ته ولاړ او هلته یې آریانا افغان هوایی شرکت له تور لسته وایست او افغانستان یې د ملکی هوایی چلن د نړیوالې ادارې غړى کړ.
د ملی امنیت شورا تاسیس:
ډاکټر زلمی رسول تر بیړنۍ لویې جرګې وروسته د رئیس جمهور په سپارښتنه د ملی امنیت شورا تاسیس کړه او د ملی امنیت د لومړی مشاور په توګه یې اووه نیم کاله پر دغه مقام قرار درلود، د ده د کار له پیل سره نه ملی پوځ و، نه ملی پولیس او نه هم ملی امنیت ملی بڼه لرله، خو زلمی رسول په دغه شورا کې د ملی ځواکونو د جوړښت او ستراتېژۍ بنسټ کښېښود.

'''
د بهرنیو چارو د وزیر په صفت:'''
ډاکټر زلمی رسول د ولسمشرۍ تر دوهمو ټاکنو وروسته  د افغانستان د خارجه وزیر په توګه له ولسی جرګې د تائید رایه واخیسته او دلته یې په درې نیم کلنه کاری موده کې د مهمو اصلاحاتو تر څنګ له مختلفو هېوادونو امریکا، هند، جرمنی، ناروې، فنلنډ، ډنمارک، فرانسې، پولنډ او استرالیا سره د ستراتیژیکو اړیکو تړونونه لاسلیک کړل چې دا ټول د افغانستان لپاره طلایی چانسونه ول.

'''مهم کنفرانسونه:'''
داکتر زلمی رسول په دغه موده کې لومړی د ۲۰۱۰ م په جون کې کابل کنفرانس جوړ کړ چې اول ځل پکښې د ډېرو هېوادونو خصوصا د اسلامی هغو بهرنیو وزیرانو ګډون وکړ.
ورپسې دوهم بن کنفرانس و چې تر شپېتو زیاتو هېوادو خارجه وزیرانو پکښې ګډون وکړ او تر ۲۰۱۴م کال وروسته یې پکښې د افغانستان د سیاسی ملاتړ اعلان وکړ.
بل د امریکا په شیکاګو کې د ناټو او ایساف د مشرانو مهم کنفرانس و چې یوه برخه یې افغانستان ته ځانګړې وه، په دغه کنفرانس کې لویه بریا دا وه چې د لسو کالو لپاره هر کال ۱، ۴ ملیارده ډالر د افغان امنیتی ځواکونو د تجهیز، تمویل او تقویې لپاره تعهد وشو.
همدارنګه بل ډېر مهم اقتصادی کنفرانس د جاپان په توکیو کې جوړ شو، چې د هغه مهال د سخت نړیوال اقتصادی بحران په منځ- منځ کې ډاکتر زلمى رسول د مالیې وزارت په مرسته وتوانید چې د افغانستان د بیا رغونې لپاره اته کاله، ۱۶- ۱۸ ملیاردو ډالرو ژمنه واخلی.

'''د ولسمشرۍ کاندید او مرستیالان یې:'''
ډاکتر زلمی رسول د ۲۰۱۳ م د جون پر پنځمه له بهرنیو چارو وزارت څخه مستعفی شو او په ۱۳۹۳ لمریز کال کې د افغانستان د ولسمشرۍ ټاکنو ته یې ځان کاندید کړ، لومړى مرستیال یې ښاغلى احمد ضیامسعود دى، چې د شهید احمد شاه مسعود ورور، د شهید استاد برهان الدین ربانی زوم او پنځه کاله د ولسمشرۍ د مرستیالۍ تجربه لری.
دوهمه مرستیاله یې د بامیان والی آغلې حبیبه سرابی ده چې د افغانستان د یوې درنې او خدمتګارې کورنۍ غړې او اته کاله په افغانستان کې د لومړۍ ښځې په توګه د بامیان مؤفقه والی وه او په نړیواله کچه ستایل شوې ده.




























[[وېشنيزه:د شمالي ټلوالې غړي]]
















[[وېشنيزه:افغان وزيران]]
