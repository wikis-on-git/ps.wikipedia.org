
'''سهیل خټک''' ([[زوکړه]] ۱۹۵۹ زېږدي [[کال]]، [[پښتونخوا]] ) د لوی [[افغانستان]] يو [[پښتو ژبه|پښتو ژبی]] [[شاعر]] او [[ليکوال]] دی.   

==مخينه== 
د ښاغلي سهیل خټک اصلي نوم سهیل بادشاه او د پلار نوم یې امیر خان دی، چې پر ۱۹۵۹ زیږدي کال د پښتونخوا د خټکو د کرک په سیمه کې یې دې [[نړۍ]] ته سترگې پرانیستې دي. ښوونځی او پوهنځی یې له ۱۹۷۶ ز کاله تر ۱۹۷۹ زیږدي کاله پورې د پښتونخوا د کرک په کالج کې تر ۱۴ ټولگي پورې لوستی او په قانون او پښتو ادبیاتو کې یې د ایم ای (ماستري) [[بری ليک]] یې پر ۱۹۸۴ زیږدي کال له [[پېښور]] پوهنتونه ترلاسه کړې ده. 
 
سهیل خټک وایي چې د ۱۹۷۶ نه یې تر ۱۹۷۹ کاله پورې د ستر صوفي شاعر ارواښاد [[طاهر کلاچوي]] نه د [[تصوف]] په برخه کې زده کړه کړې او په پېښور کې د شعر او شاعرۍ په برخه کې یې د غزل د بابا ارواښاد [[امیر حمزه شینواري]] نه زده کړه کړې ده. ښاغلی سهیل خټک پر ۱۹۸۵ ز کال په پيښور ریډیو کې د پروډیوسر په توگه دنده ترلاسه کړه چې تر اوسه دغه دنده پرمخ بیا یي او د دې تر څنگ یو [[ناول]] لیکي او په تصوف کې یې د څیړنو اراده شته. 
 
ښاغلي سهیل خټک یو مهذب او پر پښتو او پښتونوالې مین انسان دی. 

==د شعر بېلگې یې== 

غزل

شهزاده چې تر بدها اورسېدلو - 
د خپل ځان تر انتها اورسېدلو 
 
چې قيصه يې تر اخېره ولوستله -  
شک يې بيا تر ابتدا اورسېدلو 

چې تدبير يې د هنر شو لاځوابه - 
عقيدت يې تر دعا اورسېدلو 
 
يره هیله په هر زړه کې شوه راپورته - 
غږ د يرې تر بلا اورسېدلو  

د تيارې په پټ رازونو چې پوه نه شو - 
پتنگ هله تر رڼا اورسېدلو 

کوم دلال چې د هر چا خوله وتړله -  
بيا په چېغو تر باچا اورسېدلو 

دا بې وسه د حساب نه دي سهېله! - 
چې تر گوره په سودا اورسېدلو 

      *  *  *  

غزل
د نس غم ته ماښامونه خرڅوي -  
يو وجود خپل اندامونه خرڅوي 
 
چې له تېرو گناهونو توبه گير شو - 
اوس لگيا دي ثوابونه خرڅوي 
 
د نړۍ په سياست کې سودا لوړه - 
ځېنې، ځېنې جنتونه خرڅوي 
 
د شتمنو په مرگونه کوي شکر - 
اديرو کې چې گلونه خرڅوي 
 
په شېبو کې گټه، گټه ورته ښکاري - 
وخت کې اوسي خو وختونه خرڅوي 

څو ذهنونو د لالچ په بنسټ جوړ کړو - 
کوم قانون چې هېوادونه خرڅوي 
 
غټ پېغور دي پښتنو ته دا سهېله! - 
خپل وطن کې خپل ځانونه خرڅوي 

          *  *  *  

ليونتوب ! 

په جهان کې يو جمال شته - 
چې زما ورسره خيال شته 

چې ورياد شم نو حېرت وي - 
په حېرت کې عقيدت وي 
 
په دعا کې مې تل غواړي - 
چې زه نه يم ژاړي، ژاړي 

په جهان کې يو جانان شته - 
په زمان کې يې مکان شته 
 
په سندرو کې مې ياد کړي - 
په خبرو کې مې ياد کړي  

د خپل حسن په رڼا کې - 
لټوي مې په دنيا کې 

په جهان کې يو حسين شته - 
د سپوږمۍ رنگه جبين شته 

لټوي مې لور په لوري - 
داسې تږي، تږي گوري  

په خوبونو کې مې ياد کړي - 
منظرونو کې مې ياد کړي 

په جهان کې يو دلبر شته - 
زما فکر کې هنر شته 

زه يې هم يم په لټون کې - 
يادوم يې په ژوندون کې  

چې په کوم وطن کې اوسي - 
خو د ځان خوا ته مې يوسي  

کله وايم چې دا خوب دی ! - 
دا د مينې ليونتوب دی ! 

       *  *  * 
غزل 
سيند مستېدلو، ما څپې شمېرلې - 
ژوند ډوبېدلو، ما شېبې شمېرلې 
 
عبادت شاته پاتې شوي و ډېر - 
نيت هېرېدلو، ما سجدې شمېرلې 

ګناه اوده شوله په لوڅ وجود کې - 
ثواب راتللو، ما توبې شمېرلې  

چا مرتبه د مجذوب هم راکړله - 
تسپې شلېدلې، ما دانې شمېرلې 

د شطرنج لوبې کې وزير اوده و - 
چې ويښېدلو، ما مهرې شمېرلې  

هنر مې تاو ته پېمانه جوړه کړه - 
اور بلېدلو، ما لمبې شمېرلې  

سهېله! ځکه خو مستي شوه نېستي - 
هوش تښتېدلو، ما پيالې شمېرلې 

==چاپ شوي نښيرونه يې== 

۱-  ټپه ایز (د شاعرۍ لومړۍ ټولگه)، د ۱۹۸۴ زېږدي کال چاپ. 

۲- خاموشۍ وکړې خبرې (د شاعرۍ دویمه ټولگه)، د ۲۰۱۲ ز کال چاپ. 

۳- کړچ (نثر)، د ۲۰۱۸ ز کال چاپ. 

ښاغلی سهیل خټک وایي چې ما په خپل شعري ټولگې ( ټپه ایز) کې په لومړي ځل دپښتو لنډیو ( ټپو) اود آزاد نظم تړون او اړیکي ثابت کړل او دلنډیو روح مې په آزاد نظم کې بیا ن کړی دی. 

==اخځليک== 
۱- د ليکوال لطيف یاد فېسبوک پاڼه.


[[وېشنيزه: پښتانه شاعران]]
[[وېشنيزه: پښتانه ليکوال]] 
[[وېشنيزه: افغاني ليکوال]] 
[[وېشنيزه: پښتانه]] 
[[وېشنيزه: افغانان]]
