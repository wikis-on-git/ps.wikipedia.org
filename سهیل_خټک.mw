
'''سهیل خټک''' ([[زوکړه]] ۱۹۵۹ زېږدي [[کال]]، [[پښتونخوا]] ) د لوی [[افغانستان]] يو [[پښتو ژبه|پښتو ژبی]] [[شاعر]] او [[ليکوال]] دی.   

==مخينه== 
د ښاغلي سهیل خټک اصلي نوم سهیل بادشاه او د پلار نوم یې امیر خان دی، چې پر ۱۹۵۹ زیږدي کال د پښتونخوا د خټکو د کرک په سیمه کې یې دې [[نړۍ]] ته سترگې پرانیستې دي. ښوونځی او پوهنځی یې له ۱۹۷۶ ز کاله تر ۱۹۷۹ زیږدي کاله پورې د پښتونخوا د کرک په کالج کې تر ۱۴ ټولگي پورې لوستی او په قانون او پښتو ادبیاتو کې یې د ایم ای (ماستري) [[بری ليک]] یې پر ۱۹۸۴ زیږدي کال له [[پېښور]] پوهنتونه ترلاسه کړې ده. 
 
سهیل خټک وایي چې د ۱۹۷۶ نه یې تر ۱۹۷۹ کاله پورې د ستر صوفي شاعر ارواښاد [[طاهر کلاچوي]] نه د [[تصوف]] په برخه کې زده کړه کړې او په پېښور کې د شعر او شاعرۍ په برخه کې یې د غزل د بابا ارواښاد [[امیر حمزه شینواري]] نه زده کړه کړې ده. ښاغلی سهیل خټک پر ۱۹۸۵ ز کال په پيښور ریډیو کې د پروډیوسر په توگه دنده ترلاسه کړه چې تر اوسه دغه دنده پرمخ بیا یي او د دې تر څنگ یو [[ناول]] لیکي او په تصوف کې یې د څیړنو اراده شته. 
 
ښاغلي سهیل خټک یو مهذب او پر پښتو او پښتونوالې مین انسان دی. 


غزل

شهزاده ! چې تر بدها ! اورسېدلو
د خپل ځان تر انتها اورسېدلو 
چې قيصه يې تر اخېره ولوستله 
شک يې بيا تر ابتدا اورسېدلو 
چې تدبير يې د هنر شو لاځوابه
عقيدت يې تر دعا اورسېدلو 
يره هیله په هر زړه کې شوه راپورته
غږ د يرې تر بلا اورسېدلو 
د تيارې په پټ رازونو چې پوه نه شو
پتنګ هله تر رڼا اورسېدلو
کوم دلال چې د هر چا خوله وتړله 
بيا په چېغو تر باچا ! اورسېدلو
دا بې وسه د حساب نه دي سهېله!
چې تر ګوره په سودا اورسېدلو
----------------------------------
غزل
د نس غم ته ماښامونه خرڅوي 
يو وجود خپل اندامونه خرڅوي 
چې له تېرو ګناهونو توبه ګير شو
اوس لګيا دي ثوابونه خرڅوي 
د نړئ په سياست کې سودا لوړه
ځېنې، ځېنې جنتونه خرڅوي 
د شته منو په مرګونه کوي شکر
اديرو کې چې ګلونه خرڅوي 
په شېبو کې ګټه ، ګټه ورته ښکاري
وخت کې اوسي خو وختونه خرڅوي
څو ذهنونو د لالچ په بنسټ جوړ کړو
کوم قانون چې هېوادونه خرڅوي 
غټ پېغور دي پښتنو ته دا سهېله!
خپل وطن کې خپل ځانونه خرڅوي
-----------------------
ليونتوب !
په جهان کې يو جمال شته
چې زما ورسره خيال شته
چې ورياد شم نو حېرت وي
په حېرت کې عقيدت وي 
په دعا کې مې تل غواړي 
چې زه نه يم ژاړي، ژاړي
په جهان کې يو جانان شته 
په زمان کې يې مکان شته 
په سندرو کې مې ياد کړي
په خبرو کې مې ياد کړي 
د خپل حسن په رڼا کې 
لټوي مې په دنيا کې 
په جهان کې يو حسين شته 
د سپوږمئ رنګه جبين شته 
لټوي مې لور په لوري 
داسې تږي ، تږي ګوري 
په خوبونو کې مې ياد کړي 
منظرونو کې مې ياد کړي
په جهان کې يو دلبر شته 
زما فکر کې هنر شته 
زه يې هم يم په لټون کې 
يادوم يې په ژوندون کې 
چې په کوم وطن کې اوسي 
خو د ځان خوا ته مې يوسي
کله وايم چې دا خوب دي !
دا دمينې ليونتوب دي !
سهېل خټک 
-------------------------------------------
غزل 
سيند مستېدلو، ما څپې شمېرلې 
ژوند ډوبېدلو، ما شېبې شمېرلې 
عبادت شاته پاتې شوي و ډېر
نيت هېرېدلو ، ما سجدې شمېرلې 
ګناه اوده شوله په لوڅ وجود کې 
ثواب راتللو ، ما توبې شمېرلې 
چا مرتبه د مجذوب هم راکړله 
تسپې شلېدلې ، ما دانې شمېرلې 
د شطرنج لوبې کې وزير اوده و
چې ويښېدلو ، ما مهرې شمېرلې 
هنر مې تاو ته پېمانه جوړه کړه 
اور بلېدلو ، ما لمبې شمېرلې 
سهېله ! ځکه خو مستي شوه نېستي
هوش تښتېدلو ، ما پيالې شمېرلې

==چاپ شوي نښيرونه يې== 
د سهیل خټک د شاعرۍ لومړۍ ټولګه( ټپه ایز) په ۱۹۸۴ کال کې چاپ شوی ده ، دده دشاعرۍ دویمه ټولګه چې غزلې او نظمونه دي د( خاموشۍ وکړې خبرې ) په نامه په ۲۰۱۲ کال کې او دریم کتاب یې چې نثر دی د(کړچ ) په نامه په ۲۰۱۸ کال کې چاپ شوی دی .
ښاغلی سهیل خټک وایي چې ما په خپل شعري ټولګې ( ټپه ایز) کې په لومړي ځل دپښتو لنډیو ( ټپو) اود آزاد نظم تړون او اړیکي ثابت کړل او دلنډیوروح مې په آزاد نظم کې بیا ن کړی دی. 

==اخځليک== 
۱- د ليکوال لطيف یاد فېسبوک پاڼه.
