[[انځور:نجيبه سارا بياباني.jpg|thumb|289px|نجيبه سارا بياباني]]
آغلې '''نجيبه سارا بياباني''' په ۲ د اپرېل، ۱۹۶۳ زېږيز کال کې د کندهار په ښار کې زېږېدلې ده، خو پلرنی ټاټوبی او د خاپوړو ځای يې [[کابل]]، د [[پغمان]] ولسوالۍ، د سينو بابا کلی دی. نوموړې د استاد محمد اسماعيل بياباني مېرمن، د کنډک مشر حضرت مير خان لور او د عبدالکريم خان لمسۍ، په خټه ابراهيمخېله پښتنه ده. 

== زده کړې ==
دغې پښتنې شاعرې خپلې لومړنۍ زده کړې پخپل کلي کې او تر دې وروسته يې خپلې دويمې زده کړې د جلال آباد په الايي لېسې او د کابل د رابعه بلخي په لېسې کې سر ته رسولي. کله چې د وطن غميزې پېل شوې نو دغو ناخوالو يې د ژوند شريک ترې واخيست او دا د خپلو بچو سره يواځې پاتې شوه نو بيا يې په رسمي چارو کې د دندو سره سره خپلې لوړې زده کړې هم پيل کړې او تر يوه کاله، د ژورناليزم پوهنځي کې، په خپلو زده کړو هم بوخته وه، خو بيا په [[افغانستان]] کې د ګډوډۍ او کورنيو جګړو له امله يې لوړې زده کړې ترې نيمګړې پاتې شوې.

== دندې ==
نجيبه سارا بياباني په افغانستان او پښتونخوا کې ګڼ شمېر دندې ترسره کړي. د کاري ژوند پيل يې د زده کړې له کالونو نه پيل شوی او د ۱۳۵۲ لمريز کال نه تر ۱۳۷۰ لمريز کال پورې د افغانستان په راډيو کې بېلابېلې دندې ترسره کړي. د افغانستان په راډيو کې يې لومړنۍ دنده د ماشومانو د خپرونې د وياندۍ نه پېل شوې، همدا راز د ډرام او ډيالوګ په برخه کې يې تمثيل زده کړ. تر څه مودې کار ورورسته بيا د هنر او ادبياتو په څانګه کې د حرف خوش صدای خوش و آهنګ خوش، جمعه او زموږ ډالۍ د خپرونو کوربنه او د شومه دم انګازې د خپرونې جوړونکې او ډيکليمه کوونکې، د پښتنو او بلوڅو د خپرونې جوړونکې او ويانده، د روزنې څانګې پورې اړونده د کلي کور او کرهڼې د خپرونې ويانده پاتې شوې. دا چې مېرمن سارا په خپل شخصي ژوند کې هم يوه کونډه ده نو په  ۱۳۶۷ لمريز کال کې د لومړي ځل لپاره د کونډې ځوی په سريال کې د افغان ټلويزون په پرده راښکاره شوه. نوموړې په دغه سريال کې د شادګل د مور رول لوبولی. څه موده يې د قبايلو په وزارت کې د جرګې مجلې د خبريالې په توګه هم دنده ترسره کړې. کله چې د افغانستان کورنۍ جګړې تودې شوې او هغه د خپلې کورنې سره پېښور کې کډواله شوه نو هلته يې هم د ژوند و ژواک لپاره هلې ځلې پيل کړي او بېلابېلې دندې يې ترسره کړي. د کډوالۍ په کالونو کې يې د وحدت په ورځپاڼه کې د خبريالې په توګه لنډ مهاله کار کړی، تر دې وروسته يې د هېواد په ورځپاڼه کې د ښځو لپاره د ګل پاڼې ځانګړې پاڼې بنسټ کېښوده او درې کاله يې ورته ليکنې چمتو کولې، همدا راز يو نيم کال يې د پامير ورځپاڼې سره هم د خبريالې په توګه دنده ترسره کړې. د پېښور د راډيو سره يې هم قلمي همکاري کړې، او د پېښور په ټلويزون کې يې د پردې تر شا په پښتو او دري ژبو د خبرتياوو د لوستلو دنده هم سر ته رسولې. په پېښور کې يې د بي بي سي د پښتو او دري ژبې د روزنيزې پروژې د پيل هلې ځلې کړي او د نوي کور او نوي ژوند د پښتو او دري راډيويي ډرامو په بنسټ ايښودلو کې يې د افغاني ممثلينو په راټولولو کې مرسته کړې او بيا يې په همدغې راډيويي ډرامې کې د رابعه ګل رول په دواړو ژبو لوبولی او په دې روزنيزې پروژې کې يې ۵ کاله دنده ترسره کړې.

== چاپ شوي اثار ==
نجيبه سارا د ماشومتوب نه شاعري کوي او تر اوسه پورې يې د شعرونو څلور ټولګې چاپ شوي. د نجيبه سارا بياباني لومړنۍ شعري ټولګه د کابل د کورنيو جګړو ښکار شوه خو تر اوسه پورې يې چې کوم کتابونه چاپ شوي هغه په لاندې ډول دي.

#'''د ماښامونو ډيوه''' - د شعرونو ټولګه، چاپکال (1994)
#'''د پنجرې مرغۍ''' - د شعرونو ټولګه، چاپکال (2003)
#'''تاته کيسه په نثر که نوم د نظم درکړم؟''' - د آزاد نظمونو او ليکنو غورچاڼ، چاپکال (2003) 
#'''زما د عشق جونګړه ورانه شوله''' - د هېوادپاله شعرونو ټولګه، چاپکال (2003)

== ناچاپه آثار ==
د نوموړې ګڼ شمېر ناچاپه آثار لا تر اوسه نه دي چاپ شوي. سارا بياباني د شعرونو تر څنګ لنډې کيسې او داستانونه هم ليکلي چې تر اوسه پورې يې لا نه دي خپاره کړي. د ټولنيز ژوند په اړه په بېلابېلو موضوعګانو باندې يې هم د يو کتاب تکل کړی چې لا تر اوسه پورې نه دی بشپړ شوی. نوموړې د پښتو ژبې تر څنګ په دري ژبه هم څو ټوټې شعرونه ليکلي او د ګوتو په شمار يې يو څو نارويژي شعرونه هم خپاره شوي. 

== شخصي ژوند ==
نجيبه سارا بياباني د څلورو ماشومانو مور ده او له ۱۹۹۹ زېږيز کال نه راپدېخوا د ناروې په هېواد کې د کډوالۍ شپې سبا کوي. 

== د شعر يوه بېلګه ==
<center>غزل</center>
{{شعر}}
{{ب|لـه نرګــســه څــو څــڅـوبــي څــڅــېـــدل|د سحر وړانـګـو ته پټ پټ خنـدېـدل}}
{{ب|د زړګـي پـرهـر يـې لـمـر بـانـدې ټـکــور کـړ|د وږمـو راز يـې سـېـلـيـو وشـيـنـدل}}
{{ب|په ورو ورو د هر مشام د هرې خولې شول|لـه نـظـره پـه لنـډ عـمـر سـپــړېـدل}}
{{ب|هـر يـوه تـرېـنـه غـنچه په لاس کـې يـووړه|تـر څـو ده تـه سـپـېـلـنـي رارسېدل}}
{{ب|پـه سـپـرلي کـې د خـزان څـپـو رانغښتی|ساه ختلی ؤ چې شونډې مسېدل}}
{{ب|وېـلـې خـدايـه دغه ميـنـه ده که ژونـد دی|چـې يـوه لمـحه خنـدا کـې تـتـېـدل}}
{{ب|ما ''سـارا'' هم ترېنـه ژوند ته ځواب واخيست|د بـرېـښـنـا غـونـدې پيـدا او ورکېدل}}
{{د شعر پای}}

== د ډيکليمې بېلګه ==
{{غوږ شه|دوتنه=Janat.ogg|سرليک=جنت|څرګندونې=دا د ښاغلي [[اجمل خټک]] د شعر يوه بېلګه ده چې د آغلې [[نجيبه سارا بياباني]] په غږ کې دکليمه شوی.|format=[[Ogg]]}}
[[وېشنيزه: پښتانه شاعران]]
[[وېشنيزه: پښتانه ليکوالان]]
