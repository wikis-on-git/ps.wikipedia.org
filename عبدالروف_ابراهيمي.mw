'''عبدالروف ابراهيمي''' د [[افغانستان]] د ولسي جرګې ريس دی. 

== مخينه ==
عبدالروف ابراهيمي د ۱۳۴۱ ل.کال د وري مياشتې په شلمه د کندوز ولايت د حضرت امام صاحب په ولسوالۍ کې دې نړۍ ته سترګې پرانستلې.

== زده کړې ==
منځنۍ زده کړې يې د حضرت امام صاحب  ولسوالۍ د باسوس په ښوونځي کې او ثانوي زده کړې يې په ۱۳۵۸ ل  کال کې د کندوز ولايت د تخارستان په ديني مدرسه کې پای ته ورسولې. له هغې وروسته د کابل پوهنتون د ژبو او ادبياتو پوهنځي ته شامل شو، خو تر څه مودې وروسته پر افغانستان د شوروي د تيري له امله د جهاد په ليکو کې ورداخل او زده کړې يې نيمګړې پاتې شوې. اوس عبدالروف ابراهيمي د کابل پوهنتون د عربي ژبې په ديپارتمنت کې د ليسانس په ترلاسه کولو بوخت دی.

== دندې ==
د جهاد او انقلاب  له بري وروسته پر ۱۳۷۲ ل کال د شيرخان بندر د سرحدي قوماندان په توګه وګومارل شو او ورپسې د شمال د درېيمې سرحدي فرقې د قوماندان دنده وروسپارل شوه. د طالبانو تر ماتې وروسته په ۱۳۸۱ کال کې د سرحدي لوا د قوماندان په توګه وټاکل شو او په همدې کال کې په بېړنۍ لويه جرګه کې د کندوز د خلکو استازی و. 

هغه پر ۱۳۸۴ ل  کال د افغانستان د ملي شورا د پنځلسمې دورې د استازي په توګه وټاکل شو او د پنځو کالو لپاره  په ولسي جرګه کې د کورني امنيت د کميسيون غړی و.

په ۱۳۸۹ ل  کال کې د ولسي جرګې په ټاکنو کې يوځل بيا د کندوز د خلکو استازی وټاکل شو او د ۱۳۸۹ ل کال د کب مياشتې په اتمه د ولسي جرګې د غړيو له لوري د يوې پنځه کلنې تقنيني دورې لپاره د دغې جرګې  ريس شو.

نوموړي واده کړی درې زامن او پنځه لوڼې لري. د نوموړي مشر زوی عبدالقادر ابراهیمي د بلخ پوهنتون محصل دی. 

== سرچينې ==
* [http://wj.parliament.af/pvp/showdoc.aspx?Id=2013 د افغانستان د ولسي جرګې وېبپاڼه]



[[وېشنيزه:د افغانستان د ولسي جرګې غړي]]
