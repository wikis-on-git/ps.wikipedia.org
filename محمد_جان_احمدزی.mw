'''د الله جل جلاله''' په لار کې سرښندنه او شهادت د یو رښتینی مومن  ستره لاسته راوړنه  او هیله  وی. د رسول الله صلی الله علیه وسلم د  حدیث په مصداق شهید په پرله پسې توګه له الله جل جلاله نه دا هیله لری چې بیرته دنیا ته راوګرځی او بیا د الله په لار کې خپل سر پر دین نثار کړی.  دا پدې چې شهید له یوې خوا خبل تړلی پور (صدقوا ما عاهدو الله) پوره کوی او له بل لوری پدی تلوسه وی چې ددې لارې راتلونکو ته دا زیری ورکړی چې دا لیار د امن ډاډ او خوشحالی پیلامه ده. ددغی لارې یو اتل شهید پوهاند محمد جان احمدزی وه، شهید  استاد د اسلام د ویاړلی مکتب یو نا متو عالم او داعی و، چې د ښه او بد پیژندنې څخه را نیولی او بیا د ژوند تر پایه په همدې سپیڅلی شعار پاتې شو.
اصلی نوم یې محمد جان، لقب یې مهدی احمد زی او د مرحوم حاجی محمد سلیمان زوی و،   دلوګر د سرخاب درې د محمد آغې ولسوالۍ په یوې عزتمندې کورنۍ کې یې په ۱۳۲۶ لمریز کال دنیا ته سترګې پرانیستې.

==زده کړې==
لومړنۍ زده کړې یې د خپل پلار او د کلی د مسجد له امام څخه تر سره کړی، په ۱۳۳۷  کال کې دخپل ځانګړی استعداد له امله د سرخاب ښوونځی په دریم ټولګی کی شامل شو چې په ۱۳۴۰ کال کی ترې په لومړۍ درجه فارغ او بیا دمنځنۍ زده کړو لپاره دکابل ښار د ابن سینا په لیسه کې شامل شو چې تر اتم ټولګې پورې یې همالته خپلې  زده کړې پر مخ بیولې، څرنګه چې نوموړی له کوچنیوالی په اسلامی روزنې او ښوونې لوی شوی و ه نو دا یې ښه ګڼله چې ثانوی زده کړی د امام ابو حنیفه په شرعی مدرسه کې پر مخ بوځی نو ځکه په ۱۳۴۳ کال هلته شامل او په ۱۳۴۶ کال کې ترې په لومړۍ درجه بریمن ووت.
===لوړې زده کړې===
استاد په ۱۳۴۷ کال کی د کابل پوهنتون د کانکور په ازموینه کې په اوچته درجه شمولیت وموند او په ۱۳۵۱ کال کې  ترې د لیسانس درجې په اخیستو بریالی شو.
استاد د لیسانس دورې له پای ته رسولو وروسته د کابل پوهنتون د شرعیاتو پوهنځی په عملی کدر کې و منل شو او د حدیث شریف د استاد په صفت یې دنده پرمخ بیوله او د وخت د بدنام کمونستی رژیم د کودتا تر څو ورځو پورې یعنی د ۱۳۵۷ کال تر سرطان پورې په همدې سپیڅله دنده پاتی شو چې بیا خپل ایمانی او وجدانی مسولیت دې ته اړ کړ چې دهجرت په لور مخه کړی.
د هجرت په دیار کې استاد د تعلیم او پوهنی له سمندر سره خپل تړاو پرینښودؤ په ۱۹۸۸ میلادی کال کې یې د پیښور پوهنتون داسلامیاتو له څانګې نه د ماسټری دورې برلیک هم ترلاسه کړاو ترڅنګ یې هلته د ددعوت او جهاد په پوهنتون کې دحدیث شریف په ډیپارتمنت کې د تدریس دنده هم پر مخ بیوله او وروسته دا صول الدین د پوهنځی د تفسیر دیپارټمنت مرستیال او د ثقافت اسلامی د رییس په توګه و ټاکل شو. په ۱۳۶۹ لمریز کال کې پر دې  وتوانید چې د دعوت او جهاد له پوهنتونه د پوهاندی اوچته درجه لاس ته راوړی.

شهید احمدزی دعالی او غوره صفاتو څښتن و، د جهاد، توحید او دعوت  مدرسې یوداسې عابد عالم او مفکر و چې د میړانې، زغم او ثبات تر څنګ یې په شخصیت تواضع او ساده توب غالبه وه، هغه پر بې وزلو مهربان،  د مسلمانانو تر منځ مصلح او ددوی تر منڅ اختلاف، فرقه پالنې او ګوندی بازۍ ته یې په کرکه کتل او په هر څه کې ورته د اسلام مصلحت وړاندې وه. داستاد سیرت او اخلاق د اسلام پر  ګاڼه سمبال و، کړه وړه یې د ویناوو سره ټکر نه درلوداو د رسول الله صلی الله علیه وسلم ددې حدیث په مصداق چې (تبسمک فی وجه اخیک صدقة) دمسلمان ورور پر مخ دې تبسم صدقه ده، دده مخ به  هم مخاطبینو ته  ورین او په تبسم پرانیستی و.

لنډه دا چې استاد د هغو صفتونو لرونکی وه چې یو داعی او بلونکی ته یې رانیول لازم او اړین دی.
شهید استاد د خپل وخت ډیره برخه د عامو خلکو پوهونې او روښنایی  لپاره ځانګړی کړی و، د خدای جل جلاله ورکړی استعداد او خوږی ژبې باندې یې دخلکو زړونه د الله ددین لور ته ماتول، چې ددې لړې یو هم د هجرت په ټاټوبی کې د هجرت کلی د جامع جومات د قرآن کریم ترجمه او تفسیر وه چې پنځه ځلی یې په بریالیتوب سره سرته ورسوله او د شپږم ځل په وروستیو کې په شهادت ورسید.
د شهید استاد د تفسیر او تدریس ځانګړنه په دې کې وه چې درس به یې عام فهمه وه، د خلکو احوال اوظروف به یې په نظر کې نیول، یوه ورځ درس په یې په پښتو او بله به یې په فارسی وړاندې  کاوه، شهید استاد د ژوندون بښونکی کتاب قرآن مجید په ترجمه کې په هغو مفاهیمو ډیر ټینګار کاوه چې د فرد، ټولنې او اخلاقی او عقیدتی رنځونو لپاره درمان او علاج کیدای شی، هغه به دخپل درس اهمیت او رسوخ لپاره آن د مسجد په حلقه کې هم امتحان او ازموینه اخیسته.

شهید پوهاند احمدزی په ۱۳۶۸ کال کې د اسلامی دعوت د لمنې د اغیزمنتوب او منظمتیا لپاره په پیښور کې د یو دعوتی حلقې بنسټ کیښود چې تر پایه یې د موسس او مشر په توګه پاتې شو، او په ترڅ کې یې ډیر علمی درسونه هلته وړاندې کړل.
شهید استاد دخپلې ځوانۍ په نوی پسرلی کی د وخت د فاسد رژیم فساد او ناخوالی درک کولی او په کرکه یې ورته کتل او د همدې لامله د پوهنتون په جریان کې داسلامی نهضت د سر لیکو سره یو ځای شو ترځو  د اسلامی مبارزی ددوام او جریان لپاره   عهد او ژمنه ترسره کړه. شهید استاد ته دا ویاړ په برخه دی چې د اسلامی تحریک  لومړنی غونډې لپاره یې په خپل ښکلی خط ا شعار او پوسټرونه ولیکل او بیا یې په خپل ښکلی غږ د څو مبارکو آیتونو په تلاوت دغه غونډه پرانیسته.

د غونډې په ترڅ کې پوهاند احمد زی د تحریک د فرهنګې چارو د مسوول په توګه و ټاکل شو، او کله چې د تحریک د فعالیتونو محور له پوهنتونه  بهر شو نو استاد د کابل مرکزی حوزی او دمحمد آغې ولسوالی د حلقاتو د مسول په توګه غوره شو چې په لنډ وخت کې یې ډیر روڼ  انده ځوانان تر خپل شاوخوا راتاو کړل، هغه به یوازې پر  ژبې اود خبرو  په بلنی اکتفا او بسنه نه کوله، بلکې د فسادو او ناخوالو په وړاندې به یې د هیواد په معتبرو رسنیو لکه  د شرعیات، پښتون غږ، قضا او پیام حق مجلو کې لیکنې کولې تر څو د حقیقت پلټنې مینان ترې مستفید شی.
په هغه  دور کې د استاد تر ټولو د قدر وړ خدمت د اسلامی نړۍ د ستر مفکر شهید استاد سید قطب د (هذا الدین) نومی مشهور کتاب ژباړه وه  هغه په ډیر سخت کړاو او فشار کې دې ستونزمن کار ته ملا وتړله او بیا یې په ښکلی خط خطاطی کړ او د ګهیځ ورځپا‎‎ڼې د چلوونکی شهید منهاج الدین ګهیځ له خوا چاپ او تکثیر شوچې په خپل وارهغه وخت د  تحریک منسوبینو ته د اکسیر حیثیت یې لرلو.
شهید استاد دهجرت په ټاټوبی کې یوازې د ژبې او قلم پر څوکو جهاد اکتفا نه کوله بلکې تر څنګ یې په نظامی ډګر کې هم د مجاهدینو د اکمال او لارښوونې چارې سرته رسولې چې مهم یې د لوګر په ولایت کې د سرخاب او دوبندی قرارګاه ګانې وی، هغه به وخت په وخت پر خپلو مجاهدینو سر ښکاره کاوه، له مشکلاتو  یې ځان خبراوه اودوی ته یې  دنیکی او خیر لارښوونې کولی او د جهاد په سنګر کې د اختلاف او ورور وژنې څخه منع کول.

شهید استاد دهجرت په سریعنی ۱۳۵۷ کې دافغانستان د اسلامی جمعیت د مرکزی شوری غړی شو او په خپل نوښت یې ددې تنطیم سمبول مرامنامه او  شعار ترتیب کړل او د مجاهدینو لومړنی جریده (مجاهد) یې په خپل زیار  راوویسته، چې د همدې خدمتونو د قدردانۍ لپاره د فرهنګی چارو د کمیټې دمرستیال او بیا ريیس په توګه وټاکل شو.
په ۱۳۵۸ لمریز کال کې استاد دخپلې دیانتدارۍ، امانتدارۍ او پاکی له امله داسلامی جمعیت د مالی کمیټې د ريیس په توګه غوره شو چې تر پایه بیا همدا کمیټه پر مخ بیوله.
د ۱۳۵۸ کال د کب په میاشت کې چې کله د استاد سیاف تر مشرۍ لاندې د اتحاد  اسلامی برای آزادی افغانستان تر عنوان د مجاهدینو کوم اتحاد منځ ته راغی نو شهید استاد د روغتیا پالنې کمیټې د ريیس په توګه غوره شو چې په پوره کفایت، امانتدارۍ او بې تبعیضه یې دغه دنده سرته ورسوله. 

استاد په ۱۳۶۱ کال کې د افغانستان د مجاهدینو په اسلامی اتحاد کې د ښوونې او روزنې د وزیر د مرستیال په توګه دنده پر مخ بیوله او په خپل نوښت یې په ډیره کمه موده کې په لسګونو مدرسې او لیسې تاسیس کړې.
په دې ترڅ کې استاد ګڼ شمیر بهرنی هیوادوته لکه مصر، امارات، سودان، او سعودی عربستان ته سفرونه وکړل اوهلته یې  د جهاد د داعی لپاره بلنه تر سره کوله.
شهید استاددخدای ورکړی استعداد له مخی یو ډیر اوچت خطیب، واعظ او مبلغ و، ناست کسان به یې په خپلو زړه راښکونکو خبرو سره راښکل او په ډیرې نرمی او استدلال سره به یې دوی قانع کول، هغه به کله کله کوم شعر هم ددعوت لارویو ته ډالۍ کول. شهید استاد یو ښکلی خطاط او مشاق و او دخپلو څو کتابونو لیکنې او صحافت یې هم په خپله ترسره کړه. 

==ادبي ژوند==
شهید استاد په عربی، پښتو او فارسی او څه نا څه انګریزی ژبه یې  هم زده وه او د ا کره توب د هغه په ویناوو او لیکنو ښکاره دی.

د هغه ځینی لیکنې او ترجمې په لاندې ډول دی
# العدة فی الشریعة الاسلام. تالیف (عربی)
# الجهاد فی السبیل الله - تالیف
# اصول الشخصیة فی ضوء السنة النبویه – (په عربی ژبه تالیف)
#  دمشکوة المصابیح شرحه په دری ژبه
# د اسلام لیاره – د هذاالدین کتاب ژباړه
# ترجمة القرآن والسنة بالبشتو و الفارسیه (قواعدو تجوید) په عربی، پښتو او فارسی ژبو.
# نیکمرغه واده
# په اسلام کې د کورنی ژوند نظام
# ترجمه اربعینة النوویه (چهل حدیث) فارسی 
# دامام حسن البنا رساله تعلیم – فارسی ژباړه
# د اسلامی دعوت د لارې مشکلات – پښتو ژباړه
او په سلګونو هغه مقالې چې د هیواد او هجرت په معتبرو رسنیو کې چاپ ته رسیدلی.
شهید استاد سره له دې چې ډیر حلیم او متواضع انسان و،  په کومې دښمنۍ ککړ نه و خو سره له دې د اسلام قسم خوړلو دښمنانو دده فعالیت او کړنې ونه شوې  زغملای ش او بالاخره  یې د ۱۳۷۱ کال د وری  میاشتې په ۱۵مه د پیښور په هجرت کلی کی په داسې حال کې په شهادت ورساوه چې دیرشمه روژه یې په خوله او د سهار جماعت او تفسیر درس لپاره یې قران کریم په لاس کې وه او په دې توګه د خپل دوو نورو ورونو سره قافله کې  ورګډ شو کوم چې لا تر ده دمخه د تاریخ د بدنام کمونستی رژیم لخوا د پلچرخی په زندان کې په شهادت رسیدلی وو.


ماخذونه:


#	قران کریم
#	 د افغانستان  د اسلامی دعوت برمیال داعی، د زاهدی احمد زی لیکنه
#	الجهاد مجله ۸۸مه ګڼه، د ۱۹۹۲ د جولای میاشت
#	د امید مجله د ۱۳۷۱ کال د وری او غویی د میاشتو ګڼه

لیکوال / جنید الله ظهیر



[[وېشنيزه:فلسفه]]
[[وېشنيزه:ختیځ فیلسوفان]]
[[وېشنيزه:مسلمان فیلسوفان]]
[[وېشنيزه:اسلام]]
[[وېشنيزه:فقهیان]]
[[وېشنيزه:لارښودان]]
[[وېشنيزه:اتلان]]
