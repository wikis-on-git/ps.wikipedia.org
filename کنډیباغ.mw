'''کنډیباغ''' دچپرهار د ولسوالۍ یو کلی دی چی پدې کې د چپرهار د نورو کلو په څېر مختلف قومونه استوگن دي، چې عبارت دي له تترخیل ،قدم خیل، شکرخیل ،شینواري، ناصر، خلیفه خیل، یوسفزي، سادات، ستانکزي، مومند، ترکي، پاچایان، سیدان ،دلزاق او امرخیل دي.

د کنډیباغ د قدم خېلو، شکر خېلو او تترخېلو لنډه پېژندنه او تاريخچه

د پیل خبرې: د کایناتو د خالق، رازق، مالک، څښتن، د ځمکې او د اسمانونو مدبر، ځواکمن، خودمختاره رب په حمد او ثنا  پیل  کوم، الله سبحانه و تعالی په قرآن کریم کې فرمایي ”إِنَّا خَلَقْنَاكُمْ مِنْ ذَكَرٍ وَأُنْثَى وَجَعَلْنَاكُمْ شُعُوبًا وَقَبَائِلَ لِتَعَارَفُوا إِنَّ أَكْرَمَكُمْ عِنْدَ اللَّهِ أَتْقَاكُمْ“  ژباړه: پیداکړي مې یاست د یو نر او یوې ښځې څخه، ګرځولي مې یاست شعبه شعبه، ډلې ډلې، قومونه قومونه ددې لپاره چې یو او بل سره وپیژنﺉ، په تاسې کې الله تعالی ته غوره هغه څوک دی چې د الله څخه ویره او تقوا ولري. 

پرانيسته: کله چې د اسلام دین تکمیل شو، مسلمانانو په نړۍ باندې غلبه حاصله کړه او په نړۍ باندې اسلامي امارتونه پیل شول، د نړۍ هر کنج و کنار ته د صحابه کرامو رض لخوا د لوی الله ج په مرسته د اسلام مبارک دین ورسید، افغانستان هم د هغه هیواد ونو له جملې و چې د نبي کریم صلی الله علیه وسلم د دویم او دریم یار او خلیفة المسلیمین عمر او عثمان رضی الله هم اجمعین  د خلافت په دور کې د اسلام د مبارک دین له فیض، برکت او نعمت څخه برخمن شو.

د هغه مهال شرایط داسې وو چې عثمان رض به چې کوم قوم او قبیلې ته ولاړ په هغه به یې اسلام د دین په توګه ومانه؛ نو کله به چې بلې سیمې ته ولاړ هغه مخکینی قوم  به بېرته انکار کړی و او سرکشه شوی به وو، عثمان رض له دې حال څخه ډېر ستومانه شو، بېرته د عربو په لور وخوځېد او د دې موضوع د دایمي حل لپاره  یې له ځان سره ګڼ شمېر مجاهدین صحابه کرام، علماء او امامان راوستل منجمله امام مجاهد، امام العربي ابن زیاد الحارثي، احنف ابن قیس، عبدالرحمن ابن سمورة العبشني، عبدالله ابن عامر ابن قریز، عاصم العاتم التمیمی رضی الله عنهم اجمعین، چې بلاخره ددغو صحابوو د قربانیو په نتیجه کې په افغانستان کې د اسلام مبارک دین حاکم شو. د اسلام د دین د غلبې څخه وروسته ځینې صحابه کرام خپلو کورونو ته ستانه شول، ځینې وفات شول او ځینې نور یې همدلته پاتې شول؛ چې نسلونه یې اوسمهال د افغانستان په ډېرو برخو کې مېشت دي. دا خلک چې له اره عربان دي زیاتره یې په شرقي زون کې اوسیږي چې ګڼ نفوسه عرب نژاده ولایتونه یې ننګرهار او نورستان بلل کېږي، او د افغانستان د نورو ولایتونو له ډلې بلخ د بېلګې په توګه یادولای شو چې ګڼ شمېر عربان په کې مېشت دي.

که بېرته خپلې اصلي موضوع ته راوګرځو؛ نو په پورته یادوو شویو راغلو عربانو کې پينځه ستر قومندانان او نور ګڼ شمېر واړه مامورین ول چې د ولسونو د مشرۍ، امامتۍ او د ټولنې د اصلاح دندې او مسولیتونه یې لرل، د کنډیباغیانو مشر نېکه هم د همدې مامورینو له جملې څخه یو پیاوړی، تکړه او د قوي ذهن لرونکی، با استعداده، غښتلی شخصیت وو. مورخینو لیکلي چې دغه شخص عبدالقدیم التتراني الشاکر نومېده، کله چې نوموړی د یادو شویو پینځو قومندانانو سره د اوسني ایران له فتحې ورسته خراسان ته وخوځېد نو په همدې وخت یې په ایران کې د یوې ایرانۍ سوني انجلۍ سره واده وکړ، تر هغې وروسته مجاهدینو او غازیانو شرقي افغانستان ( ننګرهار، کونړ، نورستان او لغمان) ته مخه کړه. ویل کېږي چې د کنډیباغیانو مشر نېکه چې د خپل عمر زیاته برخه یې په جهادونو اوسفرونو کې تېره کړې وه او د عمر په اعتبار سره کمزوری شوی وو؛ نو د ننګرهار اب هوا یې د پاتې ژوند لپاره مناسبه برېښېده، ځکه چې نه ډېره سړه او نه هم ډېره توده وه، چې له همدې کبله د عمر تر اخره په ننګرهار کې پاتې شو، ددې غازي او مجاهد نیکه د وفات پر مهال درې زامن ول، چې ودونه یې نه وو کړي، په اسلامي روحیه روزل شوي ول او د خپل پلار جسد یې د شرعي احکامو مطابق خاورو ته وسپاره.

لکه څرنګه چې یې زامن د پلار د شفقت له سیوري محروم شول او ددې یتیمانو مور بي بي فارسي ژبې وه، ؛ نو هماغه وو چې د مورنۍ ژبې  تر مستقیم تاثیر لاندې راغلل، د دوی عربي ژبه په ابتدا کې پر فارسي، بعداً دري او وروسته پر پښتو بدله شوه.
د کنډیباغ شاوخوا ټوله سیمه پښتون مېشته وه/ده، نو دوی له پښتنو سره خپلوۍ وکړې، معمولاً ژبه د مور نه زده کېږي هماغه وو چې د دوی عربي، فارسي، دري او پښتو سره مخلوطه او ګډه وډه شوه چې اوسمهال یې نه دري سمه ده او نه یې هم پښتو.

نور استدلالونه: د کنډیباغ د پخوانیو خلکو قبالې، اسناد او حجتونه په عربي لیکل شوي دي چې مطلقأ عربي دي، داسې اسنادونه او قبالې هم شته چې اویا سلنه یې عربي او پاتې یې فارسي او دري دي.
دویم استدلال دا چې دا خلک پخوانیو عربانو ته ورته خویونه لري، لکه د پخوانیو عربانو غوندې قصد او کینه لري چې په ځينې اوقاتو کې آن د جهل ترسرحده پکې رسیږي.

د دوی مشره انا ایرانۍ وه او ثبوتونه یې دا دي:

لمړی دا چې خولۍ (چې خلک یې پر سروي) دوی یې تاقین بولي او د افغانستان نور دري ژبي وګړي ورته کلاه وایي، خو په ایران کې خلک ورته تاقین وایي.

دوهم دا چې مستې (چې د غوا له شیدو څخه لاسته راځي) د کنډیباغ خلک یې جرغات بولي او ایرانیان هم ورته جرغات وایي.
بل دلیل یې دا دی چې په کنډیباغ کې سپین ګیري او مشران شلو افغانیو ته تومن وایي او تومن د ایران پولي واحد دی.
اخري دا چې ایرانیان په خپل لفظي فرهنګ کې (آری) یعنې ( هو او بله/بلې) لري چې دا لفظ د کنډیباغ د خلکو عامه اصطلاح ده او خورا ډېر یې استعمالوي. دې ته ورته بل مثال یې ”بینګر“ یعنی ”نگاه  کن“ یا ” وګوره“ دی چې دا هم د ایران د اصطلاحاتو څخه یوه اصطلاح ده، پورتني استدلالونه زموږ (کنډیباغیانو) د عربیت د اثابت ښې بېلګې دي چې نیکه مو عرب او انا مو ایرانۍ وه. د کنډیباغ د خلکو پر دريو نیکونو(قدم خېل، تترخېل او شکرخېل) د ویشولو دلایل هم موجود دي او داسې تاریخي شواهد شته چې ددې مجاهد مهاجر غازي درې زامن ول، ذکر شوو ورڼو د خپل پلار اوږود نوم پر دریو برخو وویشه، لومړی یې عبدالقدیم شو، دویم التتراني او دریم الشاکر شو.

دوی چې هغه وخت مستقیمأ د پښتو ژبې تر اغیز لاندې ول؛ نو یې د نومونو سره د خېل کلیمه ورشامله شوې ده چې د وخت په تېرېدو سره قدیمخېل په قدمخېل او التتراني په تترخېل او الشاکر په شکرخېل بدل شوي دي.

باید وویل شي چې د کنډیباغ د غیرتمند ولس نېکه عبدالقدیم التتراني الغازي المجاهد د دغو صحابو کرامو سره سفرونه کړیدي:
١. عبدالرحمن ابن سمورة ابن العبشني رض
٢. احنف ابن قیس ر ض 
٣. عبدالله ابن عامر ابن قریز رض 
٤. عاصم ابن العاتم التمیمي رض
٥. العربي ابن زیاد الحارثي رض 
دغه سفرونه له (۲۳) هجري قمري څخه شروع تر (۳۵) هجري قمري کال پورې شوې دي او د عرب بودن ثبوت له همدې تاریخ څخه کېږي.

یادوونه: ستاسې تر مخ پروت دغه سند د ضابط پاینده محمد خان چې په معلم صاحب پاینده ګل خان باندې یې شهرت درلود د خپل پلار مرزا صاحب حضرتګل خان او مرزا صاحب حضرتګل خان د خپل پلار مرزا صاحب حمدالله خان او مرزا صاحب حمدلله خان د خپل پلار مرزا غلام حسین خان او مرزا غلام حسین خان د خپل پلار مرزا مومن خان او مرزا مومن خان د خپل پلار ملک مرزا محمدهاشم خان د علمي او فرهنکي اثارو څخه لاسته رغلی دی چې مونږ ته سلسلتأ په میراث کې پاتې دي.
