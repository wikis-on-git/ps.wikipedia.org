'''هندو''' (The Hindu)  په [[هند]] کي د [[انګريزی]] ژبي د ډېرو مهمو ورځپاڼو څخه شمېرل کيږي. دغه ورځپاڼه د ۱۲۵ کالو قدامت  په درلودلو سره په هند کي د [[ټايمز آف انډيا]] او [[هندوستان ټايمز]] ورځپاڼو نه وروسته دريم مقام لري. هندو په کال ۱۸۷۸ کي د سوبرامانيير لخوا تأسيس سوېده او د خپرېدو او توذیع لوی مرکزي دفتر يې د هند په جنوب [[چينای]] ( مدراس) کي واقع دی.  
 
د هندو ورځپاڼه بيا را وروسته يعني په کال ۱۹۰۵ کي د كټسوري اينګر لخوا چي د د۱۸۹۵ راهيسي د دې ورځپاڼي حقوقي مشاور وو رانېول سوه. د هغه کورنۍ تر دا اوسه پوري پر دغي ورځپاڼي باندي خپل مالکيت ساتلی دئ.
 
د هندو د ورځپاڼي بنسټ ايښودونکو د خپلو خپرونو د پاره دوه عمده او بنيادي پرنسيپونه د خپلي لاري مشال ګرځولي وه، او هغه دا چي تل به د حق، عدالت او انصاف پلوي کوي.
 
دغه ورځپاڼه د خپل تأسيس په لومړي پړاو کي داوه نيزي په توګه خپرېدله، خو په کال ۱۹۸۹ کې په ورځپاڼي واوښتله. د دغي ورځپاڼي ورځنی  تيراژ نن سبا د يو ميليون نه زيات نسخو ته رسيږي چي د کاله څه باندي ۸۰ مليونه ډالره خرڅلاو لري.
 
د هندو ورځپاڼه د هند لومړنۍ ورځپاڼه وه چي په کال ۱۹۹۵ کي يې په الکټرونيکه توګه خپلي خپروني پر ليکه کړې.
 
نن د هندو ورځپاڼه په هند کي د هغو مشهورو او با اعتباره ورځپاڼو په کتارکي راځي چې خپروني يې د خلکو پر ذهنيتو باندي ډېر ژور تأثيرکوي ، دغه ورځپاڼه د دې هېواد د دريو لوړ شمېره لوستونکو په ډله کې حسابيږي. د هندو ورځپاڼه د انګرېزانو د استعماري حکومت په دوران کي د هند د خپلواکۍ د مناديانو د ورځپاڼي په نامه يادېدله، خو دغه دنده يې په سړه سينه او د دې نه پرته چي حساسیتونه را وپاروي په آرامي سره پرمخ بېوله. د هندو ورځپاڼي د هماغه لومړنيو شېبو نه پر هند باندي دانګرېزانو د ظالمانه حکومت په وړاندي مخالف درېځ  غوره کړی وو، خو دغه دريځ يې هومره سخته دريزه نه وو چي ماجراجويي دي را وپاروي. اوس هم د هند خلک و هندو ته نه يوازي د يوې و تلي ورځپاڼي په سترګه  ګوري بلکه هندو، دهند د ولسي ارمانو د انعکاس  يوه هينداره ګڼي او خپروني يې د خلکو پر افکارو باندي ډېر ژور تأثير ښندي.
 
د کال ۱۹۴۷ نه را وروسته کله چي هند خپله خپلواکي ترلاسه کړه، نو هندو  په ټول هند کې د خپلو دفترو د پراخولو سره يوځای د هند په بهر کي هم خپل دفترونه و پرانيستل تر څو د هندوستان د کورنيو خبرو تر څنګ بهرنيو خبرونو ته هم د انعکاس زمينه برابره او هغه ته لاره هواره کړي.
 
د هندو ورځپاڼي د خپل نشراتي دوران  په بهير کې وکولای سوه چي په تدريج سره د هيڅ يوې خوا سره خوا وونه نيسي او د طرف نيولو يا مخالفت نه پرته، داسي يوه شېوه خپله کړي چي نه یوازی د خپل مخاطب له نظره، بلکه د مطبوعاتو دکارپوهانو او ناظرانو له نظره هم هندو په هندوستان کي تر ټولو یوه خپلواکه او آزاد خياله ورځپاڼه و ګڼل سي. خو دغي رويې د ۱۹۸۰ لسیزی په ورستيو کي بدلون وموند. د دې لسیزه په آخره کلوکي د هندو مالکيت د هغې د کورنۍ د ځوان نسل د غړو په لاس کي ولوېد. دغه د مالکيت انتقال د دې ورځپاڼي په سياسي دريځ کي هم يو بر آلا بدلون راووست. نوموړی واقعیت هومره څرګنده وو چي د worldpress.org غوندي نامتو انټرنيټي شبکو د هندو ورځپاڼه و کيڼ اړخي ته د يوې متمایلی ورځپاڼي په کتار کي و دروله.
 
د هندو ورځپاڼه هم لکه زیاتره نوري هندي خپروني د موروثي مالکيت  شکل لري. د کال ۱۹۶۵ نه بیا تر ۱۹۹۱ پوري د دې ورځپاڼي مشرتوب جی.کسټوري درلود او د ۱۹۹۱ نه بيا تر ۲۰۰۳ پوري، را.ان روي او د ۲۰۰۳ جون د ۲۷ می نه آر.ان رام پر غاړه ولوېد.
 
د ۱۹۸۰ دلسیزی په ورستیو کي د هندو ورځپاڼي  په فډرال دولت کي دهغه فساد په رسوا کولو کي محوري نقش و لوباوه چي د دولت په دننه کي یې رخنه کړېوه. دغي ورځپاڼي د ملي ګټو د اولويت نه د دفاع په روحيه په خپلو مستنده ګذارشونو کي  په دولت کي په فساد ککړ لاسونه او مدرکونه  په مفصله توګه خپروله. همدا وجه وه چي د هغه وخت حاکم ګوند په راتلونکي ټولټاکنو کي ماته و خوړله.
 
د کال ۲۰۰۵ په اکتوبر کي هندو لومړنۍ ورځپاڼه وه چي د ولکر په کميټه کي د پيدا سويو مدارکو په خپرولو لاس پوري کړ. دغه مدارک د هغه ادعاوو سره تړاو درلود چي و عراق ته يې د ملګرو ملتونو د تيلو په بدله کي د غذا په برنامه کي د فساد او رشوت درز رسوا کړ. د دې رسوا يي نه وروسته وه چې په هند کي پراخ تحقيقات تر سره او د هند د هغه وخت د بهرنيو چارو وزیر نتوار سینګهه په دغه رسوايي کي د لاس درلودلو په خاطر تورن سو.
 
د خبرو او ګزارشو په وړاندي کولو کي د هندو د ورځپاڼي دقت او ظرافت بې مثاله دئ. په دې ورځپاڼي کي د هر اړخيزه ګذارشونو خپرېدل د هندو په ورځپاڼه کي خاص ځای لري. هغوی دغه ګزارشونه د ټولو ثقه منابعو او اخځونو سره يک په يکه وړاندي کوي. د نړۍ والو او کورنيو موضوعاتو په را سپړلو او هواوارولو کي او همدارنګه د عناوينو په ټاکلو کي د هندو د خپروني ځانګړتیاوی د دې ورځپاڼي وړتيا ته لا نوره هم جاذبه ورکوي.
 
د ګرافيکي فورم د لحاظه د هندو ورځپاڼه د هند د نورو ورځپاڼو په پرتله زياته سخت ګيره ده او د پخواني اصولو او قواعدو څخه پالنه کوي، په دې توګه ددې ورځپاڼي په لومړي مخ کي د اعلاناتو خپرول لا تر اوسه پوري د زياتو ضوابطو تابع ده.
 
سره د دې چې د هندو ورځپاڼه د خپل ایالت په مرکز کې چاپيږي خو دغي ورځپاڼي ته هيڅکله د يوې داخلي او يا ولايتي ورځپاڼي په سترګه نه کتل کيږي، بلکه هر ځای  هم د هند په پايتخت او هم دهغه نه بهر د یوې اصلي ورځپاڼي په توګه د زیاتي پاملرني او توجه وړ ده.
 
په هندو ورځپاڼه کي و خبر ته ځانګړی اهميت ورکول کيږي. داسي هڅه کيږي چي د هند هيڅ يو کوچنۍ خو مهم خبر دي د قلمه ونه لويږي. نن په هند کي هر څوک چي د تيري ورځي په پيښو ځان خبروي نو په هندو ورځپاڼه کي  پسې ګرځي او هلته يې پيدا کوي چي دا د دې ورځپاڼي لويه لاسته راوړنه ده. همدا ده چي نن د هندو ورځپاڼه په هند کي د ډېري درنې ورځپاڼي په حيث پېژندل سوې ده.

==سرچينې==
{{reflist}}
*http://larawbar.com/detail.php?id=14762&date=2009-12-14&author=%D9%87%D8%AF%D8%A7%D9%8A%D8%AA


[[وېشنيزه:هندي رسنۍ]]
[[وېشنيزه:رسنۍ]]

[[de:The Hindu]]
[[fa:هندو (روزنامه)]]
[[fr:The Hindu]]
[[it:The Hindu]]
[[ml:ദ ഹിന്ദു]]
[[mr:द हिंदू]]
[[pt:The Hindu]]
[[ru:The Hindu]]
[[ta:த இந்து]]
[[te:హిందూ పత్రిక]]
[[uk:The Hindu]]
