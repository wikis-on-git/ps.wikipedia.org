[[Image:ShahHusainHotak.PNG|thumb|289px|شاه حسين هوتک]]
د [[ميرويس هوتك|ميرويس نيكه]] دويم زوى حسين نومېد ، چې د ۱۱۱۴ هـ كال ربيع الاول په ۲۳ د كلات په سيوري كې وزېږېد . د عمر تر دولسو كلو پورې يې [[فقه]] ، [[تفسير]] ، [[منطق]] او د بلاغت علوم ولوستل . هغه وخت ، چې په ۱۱۳۵ هـ كال [[اعليحضرت شاه محمود]] [[اصفهان]] فتح كړ ، نو خپل كشر ورور شاه حسين يې د [[كندهار]] پر تخت كېناوه . اعليحضرت شاه حسين ډېر عالم ، اديب او علم روزونكى پاچا وو او دده عصر پر پښتنو باندې په ډېرې ارامۍ او راحت تېر شو ، لوېديزې او شمالي خوا ته تر [[فراه]] ، [[سبزوار]] او [[هرات]] پورې او ختيځ خواته تر [[غزني]] او [[گومل]] پورې ده حكمراني كوله او سربېره پردې ، [[پښين]] ، [[شال]] او د [[پنجاب]] د اسماعيل او غازي خان دېرې هم د شاه حسين په وختو كې فتح شوې . همدارنگه د [[ملتان]] لته هم د كندهار د قوواو له خوا تهديد شوه او د پښتنو پرمختگ د ملتان تر حدودو ورسېد . ددې زلمي پاچا د علم پروروۍ د ثبوت لپاره همدا دليل بس دى ، چې په شاهي ارگ كې يې ادبي انجمن تشكيل كړى وو او په اوونۍ كې به يوه ورځ د خپل وخت ډېر لوى علما ، شاعران او اديبان خپلې كتابتون ته راتلل . شعرونه به يې اورېدل او ادبي مجلسونه به يې كول . شاعرانو ته به يې صلې وركولې ، چې د همدې ټولنې په بركت او ددې پاچا په امر د پښتو گرانبها اثر (( پټه خزانه )) ډگر ته راووتله او وليكل شوه او نور ډېر كتابونه په پښتو كې پيدا شوه . شاه حسين پخپله هم د پښتو ژبې ښه شاعر وو . پر ملي وزن يې خواږه شعرونه ويل . ددې علم دوست پاچاهي تر ۱۱۴۹ هـ پورې دوام وكړ ، څو د همدې كال د رجب په ۱۷ نادر افشار د [[افغانستان]] خواته د ضبط په خيال راوكوچېد ، ځكه چې ده د درې څلورو كالو پرله پسې جگړو په اثر د هرات د ابداليو حكومت له منځه اخيستى وو او د پښتنو د قواوو باقي پاتې برخه يې هم په [[پارس]] او [[گورجستان]] كې ماته كړې وه ، ځكه يې نو اوس د كندهار د غلځيو د پايمالولو څخه بل كار نه درلود . د كوچني اختر د مياشتې په دويمه نادر شاه تر [[سيستان]] راتېر شو او د همدې مياشتې په ۱۸ د دلخك او دلارام له لارې د [[هلمند]] غاړې ته راورسېد او ددې ځاى تر نيولو وروسته د كوچني اختر په ۲۱ تر هلمنده راپورې ووت . د ۱۱۴۹ هـ د ذيقعدې په اوايلو كې يې د كندهار مستحكمه كلا محاصره كړه . شاه حسين د كندهار زلمى مدافع د خپل نامتو سپه سالار [[سيدال خان ناصر]] سره يو كال او څو مياشتې په مېړانه دفاع وكړه او پرې يې نه ښوده ، چې نادر شاه سره د هغه خپل پوځي عظمت پر ښار تصرف كړي . د ۱۱۵۰ هـ د ذيحجې لومړۍ ورځې وې ، چې د زلمي شاه حسين نظامي طاقت پاى ته ورسېد ، ځكه چې تر هغه دمخه د هوتكو د دورې نامتو او زوړ سپه سالار سيدال خان ناصر د شاه حسين له زوى محمد نامي سره د كلات په كلا كې د نادر د جنگياليو په لاس ورغى او دا نامتو سپه سالار د نادر په امر د سترگو له نعمت څخه محروم او ړوند كړاى شو . ځكه نو شاه حسين هم نادر شاه ته تسليم شو او دده ددې تسلېمېدو سره د هوتكو د شاهنشاهۍ لمر ولوېد او لكه [[سلطان محمد]] چې ليكي : (( زلمى شاه حسين تر ۱۵ كالو سلطنت وروسته د نادرشاه په امر د پارس [[مازندران]] ته تبعيد شو او هماغلته د نادري قهر زهرو د برات په لسمه په ( ۱۱۴۹ ؟ ) بايد ( ۱۱۵۲ ) وي ، له دنيا ولاړ ) .
==اخځونه==
# [[عبدالروف بېنوا]] ، [[ميرويس هوتكي|ميرويس نيكه]] ، ۱۴۶ - ۱۴۹ مخونه ، د ۱۳۸۴ لمريز ( ۲۰۰۵ ز ) كال چاپ . خپرندوى د افغانستان د كولتوري ودې ټولنه-جرمي .   



[[وېشنيزه: د افغانستان پاچايان]]
[[وېشنيزه: افغانستان]]
[[وېشنيزه: پښتانه]]
