مېرمن رابيا يوه پښتنه نجلۍ وه، چې د كندهار د هلمند د رود په غاړه د "بست" په تاريخي ښار كي چې اوس يې "كلابس" بولي او سېدله. د پښتنو په هم هغه آزاده هوا كي روزلې سوې او لويه سوې وه.
دا دكلابس د مشهور پاچا اسلم خان (چي كيسه يې په پښتنو كي بېخي ډېر شهرت لري) معاصره وه او د دې پلار د اسلم خان پاچا وزير و. 
د اسلم خان زوى فتح خان (چي د ده داستان د ملي افسانو او تاريخي نكلو څخه بلل كيږي او زموږ د ادبياتو يوه مهمه برخه اړه ورباندي لري) پرمېرمن رابيا مين سوى و، او مېرمن رابيا هم زړه پر بايللى و، څو په آخره كي رابيا د ده معشوقه او نجل و بلله سوه.

د دې مېرمني ژوند د (900 هـ) په حدودو كي ټاكلاى شو چې د فتح خان د ژوند هم دغه دوره وه. دې پښتنې نجلۍ پر ملي لحن او وزن اشعار ويل چې پښتو يې "ملي نارې" بولي دا نارې ډېري خوږې او موثري دي، مګر هو د هغه چا په نزد چې پښتني روح ولري او يا هم ورسره آشنا وي.
موږ د نمونې په توګه د دې مېرمني څو اشعار راوړو:

(1)

رابيا د فتح خان معشوقه هم لكه د پښتنو نوري مېرمني او نجوني په ټولو جګړو كي د خپل مين سره ملګرې وه، او دا يوه توريالۍ او مېړنۍ پښتنه وه چې د فتح خان په كيسه كي مهمه برخه لري.

هغه وخت چې فتح خان د هند خواته ځي نو پر خپلي معشوقې (رابيا) داسي ناره كوي او پوښتي يې چې را سره ځې كه يه؟
كه پوڅي د رابيا خولګۍ مي پوڅي

فتح ځي د هند ولور ته ګل رابيا مي ځي دلې اوسي

رابيا د خپل ګران مين په ځواب كي داسي له غروروه ډكه ناره كوي:

ګــه ځـوړانـدي ځـوړانـدي د ګـرنـګ سترګـي ځـوړانـدي

فتح ځي د هند ولور ته د غه ګل رابيا مي ځي تر ده د وړاندي

(2)  
يوه شپه چې فتح خان له جنګه ستړى، ستومانه راغئ نو بيده سو، سهار وختي د ستړيا له امله نه سواى را كښېنستلاى نو رابيا ناره پر كوي او وايي چې كه ته جنګ ته نه ځې نو زه دايم سپرېږم:

سر، د سره، سره پلنګه لوړ كه فتح خانه

رابيا ګلي، ګلى پونده كړ سپره سوه!

                       (3)
هغه وخت چې پښتانه ملګري او فتح خان جنګ ته آخرنى پلا ځي نو، نو مېرمن رابيا په څه تاثر او جذابيت د فتح خان آس (كرنګ) ته خطاب كوي:
د فتح كرنګه نال، نال به دي زرين كړم

كه دي دا وار فتح راوړ زما امېل به دي د غاړي لونګين كړم
