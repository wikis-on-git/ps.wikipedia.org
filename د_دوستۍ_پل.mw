'''د دوستۍ پل''' د افغانستان د کندز ولایت شیرخان بندر د تاجکستان د ختلان نیژنی سیمې سره نښلوی. دا پل د ۳۷ میلونو ډالرو په لګښت د امریکا د متحدو ایالتونو په مالی بسپنه د یو ترکی شرکت لخوا په اتلسو میاشتو کې جوړ شوى دى. دا پل څه د پاسه ۶۵۰ متره اوږدوالې او ۱۲ متره سوروالى لری او په ورځ کې  د ۱۰۰۰د لاریو د تګ راتګ وړتیا لری. 

[[Image:Afghan tajik frienship bridge.jpg|left|thumb|340px|د دوستۍ پل]]
== په ټولیزه توګه دا پل له څلورو اړخو خورا مهم شمیرل کیږی ==

*۱. د سوداګرۍ غوړیدل: د دې پل سره به د افغانستان او تاجیکستان تر منځ سوداګرۍ وغوړیږی او همدا ډول به په سیمه کې د سوداګرۍ کړۍ پراخه شی. د دوستۍ پل منځنۍ آسیا د سویلی آسیا سره نښلوی او دواړو سیمو ته دا شونتیا ورکوی، چې د یو بل بازارونو ته لاسرسۍ پیدا کړی. منځنی آسیا د غازو، برښنا او نفتو شتمنه سیمه ګنل کیږی، چې د سویلی آسیا هیوادونه ورته خورا اړتیا لری او له بلې خوا د سویلی آسیا هیوادونه کولای شی د دې پل له لارې خپل سوداګریز توکی په آسانتیا سره د منځنۍ آسیا بازارونو ته صادر کړی.

د افغانستان او تاجکستان تر منځ د دې پل د جوړیدو دمخه سوداګرۍ د سیند له لارې په بیړیو تر سره کیده، چې د ژمنی ستونزو تر څنګ دا لاره ډیره  ستونزمن او ټکنې وه او همدا لامل و، چې د کابل او د دوشنبې تر منځ سوداګرۍ هومره غوړیدلى نه وه. د دې مخکې هره ورځ د سوداګریزو توکو ۵۰ لارې د افغانستان او تاجکستان تر منځ د کشتۍ په وسیله تبادله کیږی، خو د دې پل سره به دا کچه ۱۰۰۰ لاریو ته ورسیږی.

*۲. د افغانستان د ترانزیتی ارزښت پیاوړتیا:د دې پل سره د افغانستان ترانزیتی ارزښت نور هم پیاوړى کیږی. له یوې خوا به افغانستان په خپله په آسانه توګه د منځنۍ آسیا بازارونو ته لاسرسۍ ولری او له بلې خوا به تر یوې کچې خپله اړتیا د پاکستان کراچۍ بندر ته د دې لارې څخه تلافی کړی. د منځنۍ آسیا سره د سوداګریزو اړیکو په موخه په ایران کې د چاه بهار بندر او په پاکستان کې د ګوادر بندر جوړلو به د یوې خوا د دې پل سوداګریز اهمیت سیوا کړی او له بلې خوا به د افغانستان ترانزیتی ارزښت نور هم پیاوړى کړی. د ایران دولت اعلان کړى دى، چې د چاه بهار بندر څخه به د منځنۍ آسیا سره د سوداګریزو اړیکو د پیاوړتیا لپاره کار واخلی.

*۳. د نشه ایی توکو د ترافیک آسانه لاره: د افغانستان او تاجکستان ګډه پوله د نشه ایی توکو د قاچاق اصلی لاره ده او له بلې خوا د دوستۍ پل د نړۍ د نشه ایی توکو د قاچاق پر سترې لارې ودان شوى دى. دا اندیښنه پیاوړى شوى چې داسی نه د دې پله سره د افغانستان او تاجکستان تر منځ د نشه ایی توکو قاچاق نور هم سیوا شی او د رسمی سوداګرۍ پر ځاى خیرنه "سوداګرۍ" وغوړیږی. د دې مخکې د نشه ایی توکو قاچاق د کوچنیو بیړیو په وسیله کیدو، چې د دې پل د جوړیدو سره به دا قاچاق نور هم آسانه شی او لا به زور واخلی.

د ملګرو ملتونو د وروستی رپوټ له مخې په افغانستان کې د تریاکو د محصولاتو کچه ۸۲۰۰ ټنو ته رسیدلې ده. په یو هیواد کې چې د نشه ایی توکو د کراو کلی کچه ورځ تر بلې لوړیږی، سوداګرۍ او ترافیک یې هم پرته له شکه لوړوالې مومی او تر ټولو آسانه او  غوره لاره یې هم د دوستۍ پل ګڼل کیدې شی.

*۴. د امریکا د استراتیژیکو ګټو خوندیتوب: دا پل چې د امریکا د متحدو ایالتونو په ظْاهره د افغانستان او تاجکستان تر منځ د سوداګرۍ د غوړیدو په موخه جوړ کړى، په ورته وخت کې د امریکا د استراتیْژیکو موخو د خوندیتوب لپاره هم ګټور دى. څه موده مخکې د امریکا د باندینو چارو وزارت مرستیال  دانیل سولیوان په عشق آباد کې ویلی وو، چې دا پل به په سیمه ایزه سوداګرۍ کې د یو نوی عصر پیلونکى وی او د سیمې په اقتصادی یووالی او هوساینې کې به رغنده ونډه تر سره کړی. له همدې امله امریکایان دا پل د وریښمو د لرغونې لارې بیا موندل شوى کړۍ ګڼی.

د امریکا متحده ایالتونه به له دې پله څخه خپلو ځواکونو ته د وسلې د لیږدولو لپاره هم کار واخلی او په ورته وخت کې به د دې هیوادونو د اقتصادی گټو په شریکولو سره به په راتلونکې کې د امریکایی پلوه دولتونو د مخالفینو د ځپلو لاره آسانه کړی.
 
***'''له کلید اونیزې د ایمل هاشور لیکنه'''
