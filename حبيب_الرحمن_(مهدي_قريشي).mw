د افغانستان د ادبي تاريخ په غېږه کې زيات شمېر ليکوال او شاعران روزل شوي او پالل شوي دي. هغوی هر يو په خپلو ليکنو او څېړنو کې د خپل مهال حالات او شرایط غبرګ کړي او تر موږه يې رارسولي دي. نوي نسل ته د هغوی د ليکنو لوستل او دهغه مهال له شرایطو څخه د ځان خبرول له ګټې خالي نه دي. چې حبيب الرحمن مهدي قريشي هم د هغو له ډلې څخه يو ده.
حبيب الرحمن مهدي قريشي په ۱۲۸۵ هـ. ش کال کې د لغمان ولايت د مهتر لام ښار اړوند د هرکلی د قريې په صوفيانو بانډه کې زېږېدلی. پلار يې ميرزا حضرت گل او نيکه يې محمد گل هم د خپل وخت ديني عالمان او تکړه ليکوالان ول. ارواښاد مهدي قريشي لومړنۍ زده کړې په خپل کور کې له خپلو والدينو څخه تر سره کړي. مهدي قريشي صاحب د اسلامي علومو ګڼ شمېر کتابونه لوستي دي. هغه صرف، نحوه، منطق، حکمت، فقه، حديث، تفسير او د نورو دوديزو علومو زده کدې تر لاسه کړې وې.
حبيب الرحمن مهدي قريشي په بېلابېلو دولتي دندو ګومارل شوی او د هېواد په بېلابېلو ولایتونو کې یې دندې تر سره کړي دي. استاد حبيب الرحمن مهدي د منظومو او منثورو آثارو ډېر په زړه پوري کتابونه ليکلي او زيات شمېر ځانګړي آثار يې چاپ شوي دي چې مهم يې د:
سلطنت عشق رحماني کتاب دی...
د نوموړي ګڼ شمېر نور آثار لا تر اوسه نه دي خپاره شوي. مرحوم مهدي په اردو، فارسي او عربي ژبو هم بلد وو. د همدغو ژبو په مرسته هغه د يوه کنجکاو او پلټونکي انسان په توګه هڅه کوله او د ډېرو شيانو په راز يې ځان پوه کړی و. کېدای شي د هغه د برياليتوبونو له رازونو څخه يو هم همدا وبولو.
د هېواد په سياسي ډګر کې استاد مهدي يوه فعاله ونډه درلوده. ارواښاد مهدي قريشي د حقیقت له څرګندولو سره مينه درلوده. تل یې هر څه بربنډ ویل. مهدي قريشي صاحب په زیات شمېر ادبي او علمي غونډو کې برخه اخيستې ده او کله کله د دولت اړونده ارګانونو لخوا په ستاینليکونو او ډاليو سره نازول شوی او ستاینه يې شوې ده چې ډېر مهم مډال يې د وخت د پاچا څخه تر لاسه کړی. مرحوم مهدي د فلسفي اند او علمي شخصیت څښتن وو. هغه په ريښتیا له خپل ولس سره مينه درلوده او د هغه خدمت يې په ډېره خوښۍ سره کاوه. هغه د هر ډول مشکلاتو او سختيو په مقابل کې د مقاومت، صبر او حوصلې لارښوونه کوله. په داسې ويښ زلمي احساس يې د پښتو، دري او عربي ژبو خدمت کړی چې ویل او په څو  ټکو کې يې لنډول ناممکنه خبره ده.
د استاد مهدي قريشي تر ټولو خوندور او خوږ آثر د (سلطنت عشق رحماني) په نامه يادېږي. چې ادبي شهکار بلل کېږي. د استاد مهدي په ليکنو کې د پښتو او پښتونولۍ مينه ډېره پياوړې ده. پدې برخه کې د يوې پخې عقيدې خاوند دی.
سربېره پر دې استاد مهدي قريشي ليکنې ادبي، انتقادي، ټولنيز، سياسي او روزنيز رنګ لري. مهدي صاحب په خپلو ليکنو او شعرونو کې د ظالم له مخ څخه پرده پورته کړې او رسوا کړی يې دی. هغه ولس يووالي او اتفاق ته رابللی دی، نامنلیي زاړه دودونه يې غندلي دي، په خپلو لوستونکو کې يې د زړورتيا او ازادۍ احساس پياوړی کړی. استاد مهدي قريشي د خپلو ليکنو له لارې د ټولنې هره تياره رڼا کړې او ولس ته يې څرګند پيغام ورکړی دی.
د افغانستان لوی مفکر، ديني عالم، ادیب، ليکوال، د فلسفي افکارو خاوند، د ټولنې طبیب، سیاستپوه او ټولنيز شخصیت په ۱۳۵۷ هـ.ش کال کې د ۷۲ کلونو په عمر له دې فاني نړۍ څخه سترګې پټې او حق ته يې ځان وسپاره چې وروسته بيا په خپلې پلرنۍ هديره (د هرمل يا ارمل په هديره) کې خاورو ته وسپارل شو.
