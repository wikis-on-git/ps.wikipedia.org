جنرال '''عبدالقادر''' (۱۳۱۳ ل کال د غور ولايت - ۱۳۹۳ ل کال د غويي ۲، کابل)، د نور [[نور محمد ترکی|محمد تره کي]] د واکمنۍ پر مهال د لنډ مهال لپاره او دويم ځل د [[ببرک کارمل]] د واکمنۍ پر مهال د [[افغانستان]] د دفاع وزير وو .   
==مخینه==

عبدالقادر پر ۱۳۱۳ لمريز (۱۹۳۴ ز) کال د [[افغانستان]] په غور ولايت کې زېږېدلی وو. د ده پلار شپون وو او مور يې د برناباد له سيمې څخه وه . د شپږم ټولگي تر پای ته رسولو وروسته کابل ته ولاړ او هلته د کابل په لويديځ کې د مهتاب قلعه په نامه ښوونځي کې شامل شو .   
نوموړی د افغانستان د حربي پوهنتون په هوايي پوهنځي کې زده کړې وکړې او پيلوټ شو او د پيلوټۍ په څانگه کې يې د شوروي اتحاد له يوه هوايي پوهنتون نه هم بريليک اخيستی وو. قادر پر ۱۳۵۲ لمريز کال د داود خان په کودتا کې برخه درلوده او د دواد خان واک و ځواک ته تر رسېدو وروسته د افغانستان د پوځي هوايي ځواکونو د مرستيال بولندوی په توگه وټاکل شو .    
جنرال عبدالقادر پر ۱۳۵۷ لمريز کال د غويي پر ۷ نېټه د داود خان د واکمنۍ پرضد کودتا کې لوی رول ولوباوه او په اصل کې ددغې کودتا پوځي مشر وو او دا مهال دی د پوځي هوايي ځواکونو بولندوی وو . د غويي د ۷ نېټې د کودتاه تر بري او واک و ځواک ته د افغانستان د خلق دموکراتیک گوند تر رسېدو وسورته نوموړی د دفاع د وزير په توگه وټاکل شو، خو تر څو مياشتو وروسته د دولت پرضد په یو پټ کودتايي پلان کې د لاس لرلو لامله ونیول شو او د څرخي پله په زندان کې واچول شو . 
کله چې د ۱۳۵۸ لمريز کال د مرغومي پر ۶ [[ببرک کارمل]] د شورویانو پر مټ واک و ځواک ته ورسېد، نو جنرال عبدالقار له څرخي پله زندان څخه شوروي پوځيانو راوایست او د دويم ځل لپاره د دفاع د وزير په توگه وټاکل شو . عبدالقادر د [[محمد نجيب الله]] د واکمنۍ په وروستيو کې په [[پولېنډ]] کې د افغانستان د سفير په توگه دنده درلوده . نوموړي ډېر کلونه په مسکو کې ژوند کاوه، خو په دې وروستيو وختو کې هېواد ته ستون شو او په کابل کې اوسېده . نوموړي د «خاطرات سياسي جنرال عبدالقادر» په نامه یو کتاب هم ليکلی چې چاب شوی دی . نوموړی ۴ زامن او یوه لور لري، چې له هېواده بهر ژوند کوي .  
==مړینه==  
د افغانستان د دفاع پخوانى وزير جنرال عبدالقادر د ۱۳۹۳ لمريز کال د غويي پر ۲ د کابل د داوود خان په روغتون کې د ورپېښې ناروغۍ لامله ساه ورکړه. 
==سرچینې== 
#  http://www.roushd.com/newsIn.php?id=18451
# http://www.pajhwok.com/ps/2014/04/22/د-دفاع-پخوانى-وزير-جنرال-عبدالقادر-ومړ 
# http://www.etilaatroz.com/1393/02/03/جنرال-عبدالقادر،-وزیر-دفاع-پیشن-کشور-د/
   
 




[[وېشنيزه:افغان وزيران]]
