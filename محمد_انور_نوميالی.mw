[[دوتنه:Numyalai.jpg|کيڼ|250px|بټنوک|محمد انور نوميالی]]
د اکاډميسين کانديد '''محمد انور نوميالى''' (د ۱۹۲۸ ز [[کال]] د فبرورۍ ۱۹ مه، د ۱۳۰۶ ل ل كال د سلواغې ۲۹ مه - د ٢٠٠٦ ز کال د [[اکتوبر]] ۴، د ١٣٨٥ ل کال د تلې ١٢ [[ډنمارک]]) يو [[افغان]] پښتو ژبی [[ليکوال]]، [[شاعر]]، څېړونکی، [[ژباړن]] او [[اندیال]] وو، چې په [[پښتو ژبه]] يې ليکوالي او پنځونه کوله. 
===مخينه===
محمد انور نوميالی د حاجي ملا محمد نعيم اخوند زوی،د غلام محى الدين لمسى په خټه اليزی، د ۱۳۰۶ ل ل كال د سلواغې پر ۲۹ مه د کندهار ښار د معروف ولسوالۍ د اليزو په يوه روحاني كورنۍ كې نړۍ ته سترگې پرانيستې وې. 
===زده کړې=== 
محمد انور نوميالي د وخت د متداوله او مروجه علومو زده كړې له خپله پلاره، چې ملا طبيعته سړى وو او همدارنگه د سيمې  له نورو استادانو څخه او د جنوبي پښتونخوا په مدرسو كې تر سره كړې دي. ځواني يې په طالب العلمۍ او ملايۍ كې تېره شوې ده. د وخت د استبداد ناسم چلند او دغه راڼه ستوري ته د كومې تعليمي ــ تحصيلي موسسې د فراغت د سند، چې له دوستانو سره به يې په مجلسو كې په اړه ورته د ((كاغذ)) خطاب كاوه، د دغه كاغذ د نه درلودلو بهانه نيول او د تورتمپالو له خوا د ده د پرمختگ مخنيوى د دې سبب شو چې د څه مهال لپاره د انزوا او گوښه نشينۍ حالت اختيار كړي. د علمي القابو د وېش پر مهال د كانديد اكاډميسين پر لقب نومول شوی. محمد انور نوميالي د ژبو د زده كړې په برخه کې ښه وړتيا درلوده، پر پښتو او پارسي ژبو سربېره يې [[اردو]]، [[عربي]]، [[انگرېزي]]، [[روسي]] او [[ډنماركي]] ژبې ښې زده وې او د دغو ژبو له اخذونو څخه يې ښه گټه اخيستلاى شوه.
===دندې او فرهنگي-پوهنيزې کارندتياوې يې=== 
استاد نوميالي د  كندهار ښار په بيلابېلو  ښوونځيو او لېسو كې د [[ادب]] او [[منطق]] د استادۍ دنده درلوده. وروسته كابل ښار ته په راتگ سره يې څه موده په گمرك كې دنده درلوده، د پښتو څېړنو د نړيوال مركز سره يې همكاري درلوده، د ۱۳۵۷ ل کال د غويي مياشتې تر پاڅون وروسته د بيهقي د كتاب خپرونې موسسې د رياست دنده ور په غاړه شوه. نوموړی د [[افغانستان]] د علومو اكاډمۍ غړى هم پاتې شوی، څېړنو يې رسمي بڼه نيولې وه او د علومو اكاډمۍ د ختيځ پېژندنې انسټيټيوټ غړى او بيا مشر وټاكل شو. د تېرې پېړۍ د وروستۍ لسيزې په لومړيو كې يې د نورو څېړنو لپاره د [[منځنۍ اسيا]] هېوادونو لکه [[وزبكستان]] او [[تاجكستان]] ته سفرونه کړي دي. دا چې د تاجکستان حالت او زموږ د [[هېواد]] بد حالت يو له بله په سيالۍ کې کم نه وو، نو له مجبورې ورځې د روسيې د پترزبورگ او بيا د [[مسكو]] ښار مساپر  شو. په مسکو کې يې څو ځله خواره واره افغان فرهنگيان راټول كړي او د افغان فرهنگي ټولنو بنسټ يې  ايښى دى. پر ۲۰۰۰ ز کال [[ډنمارك]] ته كډوال شو.

محمد انور نوميالي د انساني ژوندانه په اړه خپل ځانگړى فلسفي ــ اخلاقي ليد لورى او دريځ درلود، په رښتينولۍ او سپېڅلتيا مين وو، د فكري استغنا څښتن وو. د [[انسان]] لپاره د انساني فكر او په انسانستان كې د اوسېدو  ټينگ پلوى وو. هوډمن وو، خوځنده وو، استراحت طلب نه وو، ان په دغسې عمر كې چې ډېری نور خلک د راحت غوښتونکي شي، ده په نورو څېړنو او د خپلو پخوانيو، د زلميتوب د نيمگړو او نابشپړو څېړنو په بشپړېدو پسې يې مټې رانغښتې وې. ده د خپل ژوند په اوږدو كې د هېواد د يو شمېر ډېرو وياړمنو فرهنگيانو د استادۍ وياړ درلود. خپل ډېری اثار يې د ټايپي ـ طباعتي غلطيو له ريسكه ساتلي او خپله يې په لاس په ښكلي ليك كښلي دي، چې د پوره حوصلې او ښه ذوق څرگندونه يې كوي.

له افغان مطبوعاتو سره، په ځانگړي توگه د كندهار له [[طلوع افغان]] سره يې له هماغه ځوانۍ راهيسې ښه پاللـه. د علومو اكاډيمۍ په چوكاټ كې پر څېړنيزو پروژو سربېره يې پښتو ژبه په نورو ډېرو ښو او ارزښتمنو اثارو وپسوللــه. په پښتو ژبه كې د تخونو يا د روسي ادب د «چستوشكو» ژانر د رامنځته کولو پلوی وو. 
د هېواد په دننه او بهر كې يې د مطبوعاتو له لارې د چاپ شوو ليكنو او څېړنو شمېر ښايي سلگونو ته ورسيږي. د ژوند په وروستيو كې يې ليكنې پخپله په كمپيوټر کمپوزولې او بېلابېلو وېب سايټونو ته به يې د خپراوي لپاره استولې.
د محمد انور نوميالي سياسي لوری د کيڼ پالو له لوري سره يو وو. 
===مړينه=== 
د کانديد اکاډميسين محمد انور نوميالي د ٢٠٠٦ ز کال د اکتوبر د مياشتي پر ۴ (د ١٣٨٥ ل کال د تلې پر ١٢) د ۷۹ کالو په عمر په ډنمارک کې د زړه د درېدو لامله له دې نړۍ سترگې پټې کړې. د ده جنازه لومړی له ډنمارک څخه د [[اسلام اباد]] له لارې د [[افغانستان]] پلازمېنې [[کابل]] او بيا کندهار ته ولېږدول شوه او د ۲۰۰۶ ز کال د اکټوبر پر ۱۷ [[د کندهار پوهنتون]] په ساحه كې خاورو ته وسپارل شوه.   
===چاپ شوي نښيرونه يې===
د کانديد اکاډميسين محمد انور نوميالي د يو شمېر چاپ شويو نښيرونو نومونه دا دي: 
#  ۱. انسان او تكامل (ژباړه)، د كابل چاپ.
# ۲. [[هند]] د لومړي کميونيزم څخه تر مر ئيتوب پورې (ژباړه).
# ۳. د پښتو ادبياتو د تاريخ يوه تيوريكه طرحه (څېړنيز اثر، گستتنر، كابل). 
# ۴. د وېش سيسټم (څېړنيز اثر، گستتنر، كابل). 
# ۵. د افغانستان توکمونه (ژباړه، سريزه او تعليقات، كابل). 
# ۶. د ميتودولوژۍ تاريخ (ژباړه، سريزه، لمنليکونه او تعليقات، كابل). 
# ۷. د پښتنو د ټولنيز تاريخ مبادي (څېړنيز اثر، مسكو چاپ). 
# ۸. د كوډو سرنوشت د علمي پلټنې په رڼا كې (څېړنيز اثر، مسكو چاپ). 
# ۹. الپې ليلا يا زر او يوه شپه، لومړى ټوك (د ختيځ د نامتو ولسي كيسو ژباړه، مسكو چاپ). 
# ۱۰. الپې ليلا يا زر او يوه شپه، دوهم ټوك (د همدغو نكلونو د ژباړې بله برخه، مسكو چاپ).  
===ځينې ناچاپ نښيرونه يې===
# ۱ ــ الپې ليلا يا زر او يوه شپه ، ( د همدغو ولسي كيسو د ژباړې پاتې برخې په دريم ټوك كې د چاپ لپاره ) . 
# ۲ ــ بانډار لومړۍ مجموعه ( د ده لخوا په پښتو ژبه كې د تخونو يا چستوشكو د نوي ژانر په قالب كې د خوندور نظمونو ټولگه ) . 
# ۳ ــ بانډار دوهمه مجموعه ( د همدغه تخونو دوهمه ټولگه ده) . 
# ۴ ــ هزار ويك قتقتك ( د تخونو يوه بله ټولگه ده . )
# ۵ ــ هغه پلا او دا پلا ( يوه سفر نامه ده . )
# ۶ ــ زما د پوهنې حدود د حقيقت په مخ كې ( د ژوندانه په باب د ده د فلسفي نظريو يوه ټولگه ده چې له نن څخه پنځوس كاله پخوا يانې پر ۱۹۵۶ ز كال کښل شوې وه .)  
# ۷ ــ د افغانستان د ايتنوگرافۍ په باب يوه پلټنه.
# ۸ ــ د مختلفو موضوعاتو په باب يو شمېر نا چاپه مقالې .
 
===سرچينې===

#[http://www.benawa.com  بېنوا پښتو گورتپاڼه]
#http://www.talafghan.com/numyalai/numyalaidazhwandlamenekadaso=mmhotak.html 
#http://www.talafghan.com/numyalai/yawzalbiadaweerpatagharkshenastu=jsamoon.html 
#http://www.talafghan.com/numyalai/reportsfromkabulandkandahar.html
#http://www.talafghan.com/messegesandreports/rohi%20baheer.pdf

[[وېشنيزه:ختيځ فيلسفوفان]]
[[وېشنيزه:مسلمان فيلسفوفان]]
[[وېشنيزه:فلسفه]]
[[وېشنيزه:فيلسفوفان]]
[[وېشنيزه:افغان فيلسفوفان]]
[[وېشنيزه:پښتانه]]
[[وېشنيزه:پښتانه ليکوال]]
[[وېشنيزه:افغاني ليکوال]]
[[وېشنيزه:افغانان]]
