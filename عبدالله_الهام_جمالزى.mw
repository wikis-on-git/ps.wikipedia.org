عبدالله الهام جمالزى ( زوکړه:  ۲۵/۵/۱۳۶۶ یاد   ۱۹۸۷   اګست  ۱۶ ) افغان ليکوال دى چې د لنډې کيسې او ناول تر څنګ په نوې بڼه د داستاني ليکونو ليکوال هم دى، د څيړنو او ژباړو په برخه کې هم فعال دى او د رسندويي کار تر څنګ د افغانستان د ژباړې او څيړنې د مرکز عمومي مشر دى.

ژوند: 

عبدالله الهام جمالزى د افغانستان په مرکزي سيمو کې د ميدان وردګو ولايت په جغتو ولسوالۍ کې د الحاج مولوي عبدالسليم جمالزي په روشنفکره کورنۍ کې زيږيدلى دى.
د عبدالله الهام جمالزي کورنۍ هغه مهال چې په هيواد د پخواني شوروي اتحاد يرغل پيل شوى د پاکستان پېښور ښار ته کډوال شوي. 
پلار يې د افغانستان د جهاد د پړاو په لومړنيو کلونو کې فعاله څيره وه چې د جهاد له بريا وړاندې له اړوند ګوند څخه ووت او په کويټ کې يې له يوې نړيوالې اسلامي ادارې سره کار پيل کړ، او څه موده وروسته يې د حاجيانو د ښونکي په توګه سعودي عربستان ته د تګ راتګ دنده په غاړه واخيسته او له هېواد څخه د شوروي اتحاد د ځواکونو له شاتګ سره هغه هم عربي هېوادونه پرېښودل او له خپلې کورنۍ سره خپل پلرني ټاټوبي ته راغى. 
عبدالله الهام جمالزي لومړنۍ زده کړې په امام اعظم ابوحنيفة (رح) عالي لېسه کې ترسره کړې، او د هغې تر څنګ يې له خپل پلار څخه د ديني زده کړو په برخه کې هم ګڼ کتابونه لوستلي. 
په ١٣٧٩ کال کې هغه مهال چې د طالبانو واکمني په هېواد کې ټينګه وه هغه شعرونه او لنډې کيسې ليکلې او مقالې يې هېواد ورځپاڼې ته چې په کابل کې خپرېدله استولې او خپرېدلې. 
په ١٣٨٣ کال کې له ليسې څخه له فارغېدو وروسته يې د ژورناليزم په برخه کې له لنډو زده کړو وروسته په غزني ولايت کې له سنايي جريدې او غزني دولتي راديو سره همکاري پيل کړه. 
د همدې کال په پاى کې د پژواک خبري آژانس د خبريال په توګه په دنده بوخت شو او څه موده وروسته پکتيکا ولايت ته لاړ او هلته يې د پژواک خبري آژانس د خبريال په توګه دنده پيل کړه. 
د دې تر څنګ چې په پکتيکا ولايت کې د پژواک خبري آژانس خبريال وو د پکتيکا غږ په نوم له نوې فعالې شوې راديو سره يې هم کار کړى. 
له پکتيکا ولايت وروسته د هغه دنده په نيمروز ولايت کې وه او هلته يې د دې تر څنګ چې پژواک خبري آژانس ته د خبريال په توګه کار کاوه له ګڼو نورو رسنيو سره هم د همکار په توګه فعال وو. 
د ٢٠٠٦ کال د سپتمبر په لومړۍ نېټه د ايران د اسلامي جمهوريت د راديو تلويزيون په رسمي بلنه د تهران راډيو د پښتو څانګې د متن د اوډونکي او وياند په توګه تهران ته لاړ او هلته يې تر دوه کلونو پورې کار وکړ.
هېواد ته له را ګرځېدو سره يې د ميدان وردګو ولايت د مطبوعاتي مسئول او د ولايت د وياند په توګه د لنډې مودې لپاره کار وکړ چې ډېر ژر يې دولتي دنده پرېښوده او له بېلابېلو رسنيو سره د همکار او مشاور په توګه بوخت شو. 
د ١٣٨٩ کال په لومړۍ مياشت کې د افغانستان د ژباړې او څيړنې د مرکز په نوم د نادولتي موسسې په جوړولو او ثبتولو بريالى شو او د همدې مرکز د عمومي مشر په توګه يې د هېواد د ژبو د بډاينې په موخه کار پيل کړ. 
د ژباړې او څيړنې د مرکز او خپلو ليکنو تر څنګ يې رسندويي دنده هم له لاسه ورنکړه او وروستۍ ټلويزيون او راډيو سبا ټلويزيون او نوا راډيو دي چې عبدالله الهام جمالزى پکې د سياسي برخې د مسول او د پښتو خپرونو د ناظر په توګه دنده پر مخ وړي. 
د يو شمېر رسنيو لپاره په ورځنيو موضوعاتو څيړنيزې مقالې هم ليکي او له يو شمېر غږنيو رسنيو سره د چارو د کارپوه په توګه مرکې هم کوي. 

زده کړې: 
لېسه: د امام اعظم ابوحنيفه عالي ليسه ( افغانستان )
ليسانس: د هندوستان له ايندراګاندي پوهنتون څخه په غيرحضوري بڼه د نړيوالو اړيکو په برخه کې ( افغانستان)
د چټک ژورناليزم په برخه کې ګڼ کورسونه ( افغانستان او ايران)
د ويندويۍ فن ( ايران)
د ډله ايزو رسنيو د پيغامونو څيړنه ( ايران ) 
د ويب پاڼې مديريت ( ايران )

آثار:
د ويندويۍ فن ( څيړنه ) 
د ابراهيم ادهم په پلونو ( ناول) 
انځورونه ( د لنډو کيسو ټولګه) 
هندي خالونه ( د لنډو کيسو ټولګه) 
ژوندي انځورونه ( د لنډو کيسو ټولګه) 
ښکار ( د لنډو کيسو ټولګه) 
واوره او وينه ( د لنډو کيسو ټولګه) 
سلامونه ( داستاني ليکونه )
کبابي ( ناول) 
مسلکي وژونکى ( ناول )
د کابلي کيسې ( ناول ) 
بلوڅان ( ناول) 
ګوډ تيمور ( ژباړه )
د ډله ايزو رسنيو څيړنه ( ژباړه) 
ځينې بهرنۍ کيسې ( ژباړه) 
اورنۍ سيلۍ ( يونليک)
