{{غځول}}
{{صاف}}
[[دوتنه:L.N.Tolstoe.jpg|بټنوک|250px|کيڼ|لېو نيكولايوويچ تولستوى]]
[[دوتنه:L.N.Tolstoy Prokudin-Gorsky.jpg|کيڼ|بټنوک|250px|د لېو نيكولايوويچ تولستوى]]

'''لېف نيكولايوويچ تولستوى''' د روسيې لوى او نامتو كلاسيك ليكوال “ لېف نيكولايووچ تولستوى “ د ۱۸۲۸ ز كال د اگست په ۲۸ نېټه د روسيې د “ تولا “ ايالت د ياسنايا پليانا په سيمه كې زېږېدلى دى. دى له روسي اريستوكراتانو څخه وو. د مور له پلوه يې له لوى او نامتو روسي شاعر [[پوشكين]] سره خپلوي درلوده. تولستوى درې وروڼه “ نيكولاى” ، “ سيرگى” ، “دميتري” او يوه خور “ مارييا” لرل .

لېف تولستوى په شاړس كلنۍ كې دپيلوماتيكه څانگه غوره كړه او د كازان پوهنتون د ختيځ پوهنځي د عربي او توركي ژبو په څانگه كې شامل شو. څه موده وروسته يې دغه پوهنځى پرې ښود، د حقوقو په پوهنځي كې شامل شو او په پوهنتون كې يې زده كړو درې كاله دوام وكړ. د ځوانۍ پر مهال يې د فرانسې فيلسوف ليكوال [[ژان ژاك روسو]] د اثارو له لوست سره ډېره مينه درلوده، ان تر دې چې په ۱۸۵۷ ز كال كې له هېواد نه بهر ته په سفر ولاړ او د سفر په ترڅ كې يې هغه ځايونه هم وكتل چې “روسو” پكې كوم وخت اوسېدلى او يا يې پكې كار كړى وو. په [[پاريس]] كې يې له بل نامتو روسي ليكوال [[تورگېنيف]] سره هم وكتل.
تولستوى په راتلونكي لنډمهال كې پوهنتون خوشي كړ او “ياسنايا پليانا” ته ولاړ. ده ته د خپلې مور او پلار له خوا دومره جايداد او شتمني په ميراث پاتې وو، چې ۷۰۰ كسو بزگرانو او مزدورانو پكې د مرييانو په بڼه كار كاوه. څه موده يې په ياسنايا پليانا كې تېر كړ او بېرته [[ماسكو]] ته ستون شو .
د څه وخت په تېرېدو سره د ده مشر ورور نيكولاى چې د توپچي پوځ افسر وو، دى له ځان سره [[قفقاز]] ته بوت. په قفقاز كې تولستوى د افسر په توگه د غرنيو قفقازي وگړو پر وړاندې په پوځي عملياتو كې گډون وكړ. دى په قفقاز كې په جدي ډول په ادبياتو بوخت شو او د يوه داسې رومان په ليكلو يې پيل وكړ، چې څلور برخې يې درلودې : “ كوشنيتو ب” ، “ هلكتوب” ، “ زلميتوب” او “ځواني” چې وروستۍ برخه يې ونه ليكل شوه. هممهال يې د “يرغل” ، “د بډاى گهيځ” ،” كازاكان” او ځينې نور داستانونه او ناولونه وليكل. د قفقاز خاطرو يې په داسې داستانونو كې لكه “د ځنگله وهل” ، “رازژالوواننيې” ، او د “كازاكانو” په ناول كې غبرگون موندلى دى. ليكوال تولستوى د ژوند په پاى كې يو ځل بيا د قفقاز موضوع ته پام اړوي او خپل ډېر نامتو ناول “حاجي مراد” ليكي. نوموړي په ۱۸۵۴ ز كال كې د روسيې او توركيې ترمنځ جگړې پر مهال د توركي كلا “سيليستري” په كلابندۍ كې برخه درلوده، هغه مهال يې د دوناى په پوځ كې خدمت كاوه، خو وروسته يې بيا ځان د [[كريميا]] پوځ ته تبديل كړ. په دې وخت كې ليكوال د “سېواستوپل كيسې” اثر وليكه.
ليكوال تولستوى په ۱۸۶۳ – ۱۸۶۹ ز كلونو كې خپل نامتو رومان “جگړه او سوله” وليكه. د رومان سوژه د [[ناپليون بوناپارت]] له پوځ سره د روسيې جگړه وه. دا مهال او له دې نه وروسته يې د “پوليكوشكه” او“خولستامېر” ناولونه، د “اننا كارېنينا” او ”د استغفار توبه” رومانونه ،د “د ايوان ايليچ مړينه” ناول، د “د تيارې واكمني” ډرامه، د “كرېڅيرووا سوناتا”، “شيطان “ او “حاجي مراد” ناولونه، د “ژوندى مړى” ډرامه، او د “واسكرېسېنې” رومان وليكل. همدا راز يې يو شمېر نامتو داستانونه لكه “واوره او توپان” ، “دوه پوځيان” ، “سندرغاړى” ، “البرت”، “درې مړينې”، “خاوند او مزدور”، “د نڅا له محفل نه وروسته” او ځينې نور وليكل.
تولستوى د ۱۸۶۲ ز كال په مني كې د “سوفيه اندرېېونا بېرس” په نامه يوې اتلس كلنې پېغلې سره واده وكړ. له خپلې مېرمنې سره يې د پنځوس كاله گډ ژوند په بهير كې ۱۳ اولاده وزېږېدل. د روسيې نامتو ليكوال لېف نيكولايوويچ تولستوى په ۱۹۱۰ ز كال كې ومړ. فرانسي ليكوال [[اندرې موروا]] يو مهال داسې ويلي وو: “د شېكسپير، بالزاك او تولستوى پنځونې هغه درې ستر يادگاري څلي دي، چې بشريت د بشريت لپاره جوړ كړي” . 
لېف نيكولايوويچ تولستوى نه يوازې په روسيه، بلكې په ټوله نړۍ كې د يو ستر كلاسيك ليكوال په توگه پېژندل شوى او منل شوى دى. د ده د گڼ شمېر اثارو پر بنسټ هنري فېلمونه ډك شوي دي. د تولستوى اثار د نړۍ په گڼ شمېر هېوادو كې په ډېرو ژبو ژباړل شوي. دى د نړيوالو ادبياتو په تاريخ كې يوه له ډېرو ځلاندو او تلپاتې څېرو څخه گڼل كيږي. 
سږ (۲۰۱۰ ) ز كال په روسيه كې د ده د مړينې د سلم تلين په مناسبت ځينې غونډې او يادگاري پروگرامونه هم ترسره شول. روسي ټولنې او ولس يو ځل بيا د روسي ادبياتو د دغه ستر استازي د ياد درناوى وكړ.

[[وېشنيزه:روسي ليکوال]]
