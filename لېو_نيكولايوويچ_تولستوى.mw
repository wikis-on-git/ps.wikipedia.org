د روسيې لوى او نامتو كلاسيك ليكوال (( لېو نيكولايووچ تولستوى )) د [[۱۸۲۸]] ز كال د اگست په ۲۸ نېټه د روسيې د (( تولا )) ايالت د (( ياسنايا پليانا )) په سيمه كې زېږېدلى دى . دى له روسي اريستوكراتانو څخه وو . د مور له پلوه يې له لوى او نامتو روسي شاعر [[پوشكين]] سره لرې خپلوې لرله . تولستوى درې وروڼه (( نيكولاى )) ، (( سيرگى )) ، (( دميتري )) او يوه خور (( مارييا )) لرل .
 
تولستوى په شاړس كلنۍ كې دپيلوماتيكه څانگه غوره كړه او د كازان پوهنتون د ختيځ پوهنځي د عربي او توركي ژبو په څانگه كې شامل شو . څه موده وروسته يې دغه پوهنځى پرېښود او د حقوقو په پوهنځي كې شامل شو او په پوهنتون كې يې زده كړو درې كاله دوام وكړ . د ځوانۍ پر مهال يې د فرانسي فيلسوف ليكوال ((ژان ژاك روسو )) د اثارو له لوست سره ډېره مينه درلوده ، ان تر دې چې په ۱۸۵۷ ز كال كې له هېواد نه بهر ته په سفر ولاړ او د سفر په ترڅ كې يې هغه ځايونه هم وكتل چې (( روسو )) پكې كوم وخت اوسېدلى او يا يې پكې كار كړى وو . په پاريس كې يې له بل نامتو روسي ليكوال (( تورگېنيف )) سره هم وكتل .

په راتلونكي لنډمهال كې تولستوى پوهنتون خوشي كړ او (( ياسنايا پليانا )) ته ولاړ . ده ته د خپلو مور او پلار له خوا دومره جايداد او شتمني په ميراث پاتې وو چې ۷۰۰ كسانو بزگرانو او مزدورانو پكې د مرييانو په بڼه كار كاوه . څه موده يې په ياسنايا پليانا كې تېر كړ او بېرته ماسكو ته ستون شو .
 
د څه وخت په تېرېدو سره دده مشر ورور [[نيكولاى]] چې د توپچي افسر وو ، دى له ځان سره قفقاز ته بوت . په قفقاز كې تولستوى لومړى پخپله خوښه او وروسته د افسر په توگه د غرنيو قفقازي وگړو پر وړاندې پوځي عملياتو كې گډون وكړ . تولستوى په قفقاز كې په جدي ډول په ادبياتو بوخت شو او د يوه داسې رومان په ليكلو يې پيل وكړ چې څلور برخې يې درلودې : (( كوشنيتو ب )) ، (( هلكتوب )) ، (( زلميتوب )) او (( ځواني )) چې وروستۍ برخه يې ونه ليكل شوه . هممهال يې د (( يرغل )) ، (( د شتمن گهيځ )) ، (( كازاكان )) او ځينې نور داستانونه او ناولونه وليكل . د قفقاز خاطرو يې په داسې داستانونو كې غبرگون موندلى لكه (( د ځنگله وهل )) ، (( رازژالوواننيې )) ، او د (( كازاكانو )) ناول . د ژوند په پاى كې تولستوى يو ځل بيا د قفقاز موضوع ته پام اړوي او خپل ډېر ځلانده ناول (( حاجي مراد )) ليكي . 
د روسيې او توركيې ترمنځ جګړې پر مهال تولستوى په ۱۸۵۴ ز كال كې د توركي كلا (( سيليستري )) په كلابندۍ كې برخه درلوده ، هغه مهال يې د دوناى په پوځ كې خدمت كاوه ، خو وروسته يې بيا ځان د (( كريميا )) پوځ ته تبديل كړ . په دې وخت كې ليكوال د (( سېواستوپل كيسې )) اثر وليكه .
 
ليكوال تولستوى په ۱۸۶۳ – ۱۸۶۹ كلونو كې خپل نامتو رومان (( جگړه او سوله )) وليكه . د رومان سوژه د ناپليون له پوځ سره د روسيې جگړه وه . دا مهال او له دې نه وروسته يې دا ناولونه (( پوليكوشكه )) ، (( خولستامېر )) ، رومان (( اننا كارېنينا )) ، (( اېسپووېد )) ، ناول (( د ايوان ايليچ مړينه )) ، ډرامه (( د تيارې واكمني )) ، ناولونه (( كرېڅيرووا سوناتا )) ، (( شيطان )) ، (( حاجي مراد )) ډرامه (( ژوندى مړى )) ، رومان (( واسكرېسېنې )) وليكل . همدا راز يې يو شمېر نور نامتو داستانونه وليكل لكه (( واوره او توپان )) ، (( دوه گوساره )) ، (( سندرغاړى ( ليوڅرن ) )) ، (( البرت )) ، (( درې مړينې )) ، (( خاوند او مزدور )) ، (( پوسلې باله )) او نور .
 
تولستوى د ۱۸۶۲ ز كال په مني كې د (( سوفيه اندرېېونا بېرس )) په نامه يوې اتلس كلنې پېغلې سره واده وكړ . د پنځوس كاله گډ ژوند په اوږدو كې يې ۱۳ اولاده وزېږېدل . د روسيې نامتو ليكوال لېو نيكولايوويچ تولستوى په ۱۹۱۰ ز كال كې ومړ . فرانسي ليكوال [[اندرې موروا]] يو مهال داسې ويلي وو : (( د [[شېكسپير]] ، [[بالزاك]] او [[تولستوى]] پنځونې هغه درې ستر يادگاري څلي دي چې بشريت د بشريت لپاره جوړ كړي )) .
