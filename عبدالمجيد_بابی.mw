'''عبدالمجید بابی''' (۱۳۳۳ ل. - ) ''(په انگرېزي: Abdul Majeed Babi)'' يو افغان لیکوال، څېړونکی، نازکخیال شاعر او عالم و. 

== مخينه ==
هغه د غلام حیدرخان بابي زوی، د عبدالله خان بابي لمسی او د محب الله خان بابي کړوسی و. هغه د کندهار ښار د څلورمې ناحیې د بامیزو کوڅې د بابیانو په روڼ اندې او منورې کورنۍ کې زېږېدلی. 

== زده کړې ==
عبدالمجيد بابي خپلې لومړنۍ او دیني زده کړې د موی مبارک په جامع جومات کې د وخت له تکړه او دیني عالمانو څخه پیل کړي وې تر دې بيا وروسته یې له مشرقي ښوونځي څخه بريليک اخيستی. د دولسم ټولگي بريليک یې له احمدشاه بابا لیسې څخه په ۱۳۵۲ل. کال کې تر لاسه کړی و. په ۱۳۵۶ل کال د ښوونکو د عالي موسسې د د اجتماعیاتو له څانگې په لومړۍ درجه فارغ شو. له تعلیم سره د ډیرې مینې په پار یې غوښتل خپلې لوړې زده کړې په پلازمېنه کابل کې سرته ورسوي، خو دا ارمان یې د غوایي د کودتاه په راتلو سره نیمگړی شو. د هماغه وخت حالاتو ورته اجازه ورنه کړه چې لوړې زده کړې سرته ورسوي. 

== دندې ==
دوه کاله يې جبري عسکرۍ د مکلفیت پړاو بشپړ کړ. کله چې روسانو پر افغانستان يرغل وکړ نو ده هم خپل قلمي، فکري او مالي جهاد ته ملا وتړله. له وطنه د سره پوځ تر وتو پورې دې ښاغلي نه خپل قلم د لاسه کښیښود او نه یې د هغوی په مقابل کې خلکو ته د تبلیغ لار پریښوده. 

د راغلو سرو پوځونو د ایستلو په پار د ژوندانه د ډیرو کړاوونو او ربړو سره سره د دغسې فکر خپرولو او د هغوی په وړاندې د جگړې کولو تر څنگ یې په ۱۳۶۱ل. کال کې د قومونو او قبایلو په ریاست کې د جرگو د مدیریت بست هم په خپله پښتني او افغاني مینه چلاوه. له ۱۳۶۳ل. کال څخه تر ۱۳۶۵ل. کال پورې د پوهني د ریاست له لورې د تجربوي ښوونځي د امر دنده پرغاړه لرله او د دې تر څنگ یې د عالي دارلمعملین په IN سرویس کې د اجتماعي علومو درس هم ورکاوه. بابي په دغه وخت کې دوې دندې په پوره امانت دارۍ او پښتني هوډ سرته رسولې. نیمه ورځ یې په دولتي معاش کار کاوه او نیمه ورځ یې د خپل پښتني هوډ له مخې په افتخاري توگه د استادۍ دنده سرته رسوله. د مجاهدینو او طالبانو په وخت کې یو دین دوسته او وطن پرسته تاجر د ( امام ابو حنیفه رح ) په نوم مدرسه جوړه کړې وه. په دې مدرسه کې به هم دیني او هم عصري علوم تدریسېدل. هغه وخت عبدالمجيد بابي په خپلو ځمکو او کروندو کې د کار تر څنگ په دغه مدرسه کې د اجتماعي علومو او دیني علومو د تدریس دنده پر غاړه درلوده. په ۱۳۸۱ل ل کال کې د حامد کرزي تر مشرتابه لاندې موقته اداره رامنځ ته شوه. د دغې ادارې په جوړښت کې شهید بابي د خپل استعداد او پوهې په خاطر په رسمي توگه د کندهار د اطلاعاتو او کلتور د ریس په توگه وگمارل شو. د تیر په څیر یې دغه دنده هم په پوره امانت داري، د خپلې تجربې او پوهي په برکت ښه ترا پر مخ وړله. سره له ډیرو چلیجونو او ربړو یې دا دنده تر ۱۳۸۸ل ل کال پورې پر مخ یوړه. د دغې سره سره یې د [[کندهار مجله]] او [[طلوع افغان]] ورځپاڼه چي ډیر وخت له چاپه نه وه، راوتلې پیل او دې ته یې د مضامینو په لیکلو هم قلم پورته کړ. دا مجله او ورځپاڼه یې بیرته په پښو ودرولې او د خپل قلم په برکت یې ورته خورا په زړه پورې لیکنې لیکلې. همدا رنگه د ده له برکت او هاند و هڅو د نورو پښتنو لیکوالانو لیکنې ورته راټولیدې، تر څو چې به د چاپ په گاڼه وپسوللې سوې. د ریاست د دندې تر څنگ یې بله دنده د ۱۳۸۵- ۱۳۸۸لمریز لیږدیز کلونو تر منځ د قومونو، قبایلو او سرحدونو چارو ریاست له لوري د ولایت په کچه د هغه مشورتي جرگې د منشي دنده پر غاړه درلوده، چي شهید احمد ولي کرزی یې ریس او شهید عبدالباقي (رغبت) یې د مرستیال په توگه دندې تر سره کولې. د دې جرگې غونډې به په اونۍ کې دوه ځلې د کندهار ښاروالۍ د غونډو په تالار کې د ولسي وگړو او دولتي چارواکو په شتون کې دایرېدلې. په دې غونډو کې به د ولس ستونزې د دولتي چارواکو تر غوږونو رسیدې، تر څو ورته د حل سمه لار ورته وسنجوي. شهید بابي صیب دا دنده هم د خپلو وطنوالو په خوښه او ملتیا سرته رسوله. دا واقعیت دی، چي شهید بابي صیب خپل ټول ژوند د وطن او خلکو سره د مینې په خاطر د هغوی په خدمت کې تیر کړی دی. د ژوند تر وروستۍ سلگۍ پورې یې خپله افغاني او پښتني جذبه سړه نه شوه. نه د کوم زورواکي ځواک او قدرت تر اغیز لاندې راغی او نه یې هم د هغوی د احترام په خاطر د سر د ټیټیدو له وجهي پگړۍ له سره پریوته. د ډیرو ناخوالو او کړاوونو د تیرولو زغم یې په ځان کې پیدا کړ. هیڅ وخت له خپل هوډه وانه وښت او د دغه هدف د سرته رسولو په غرض یې خپل ټول ژوند په پښتني متانت، زړورتیا او پښتني غرور خپله مبارزه روانه وساتله. نوموړی یو ریښتنی مسلمان، افغان او پښتون و. په همدې نامه یې مبارزه کوله او د همدې د لوړولو په ارمان و. پاتې دې نه وي، چي نوموړي له کوچنیوالي څخه د دیني علومو سره مینه درلوده او په دې پار یې دا مینه تر اخیره وپاله. د خپلې سپیڅلې علاقې له مخې او د پښتو ژبي د میني په برکت یې د پښتو شعر او نثر په لیکلو لاس پورې کړی و، چي په دې لاره کې یې قلم ښه روان او تاند و. ده د شعري او نثري ارزښتناکو اثارو تر څنگ په لسگونو څېړنیزي او هنري مقالې لیکلې او په خپل وخت په مختلیفو مجلو او ورځپاڼو کې خپرې سوې دي. د ده درې ټولگي ( پښتنه اوښکه )، ( ویرنې او ستاینې ) شعرونه او بله یې (جغرافیایي سیند) څیړنیز نثر چاپ سوې دي. همدا رنگه د ده په اند او هڅه [[کندهار مجله]] او [[طلوع افغان]] ورځپاڼه یو ځل بیا چاپ سوې، چې لړۍ یې تر اوسه روانه ده. په خپل ژوند کې یې دغو جریدو ته مقالې لیکلې او پکښي خپرولې. د ملي موزیم د بیا را ژوندي کولو کار هم ده وکړ. ملي موزیم یې په پښو ودراوه. هغه ته یې د لرغونو اثارو په راپیدا کولو او راټولولو کې ډیرې هلي ځلي وکړې، چي دا یې د هیواد د تاریخي ابداتو د خوندیتوب او د خپلې سیمي له تاریخي لرغونتوب سره د بې کچي مینې بیلگه وه. ده په دې لاره کې ډیرې ستړې وگاللې او ډیر کړاوونه او زجرونه یې تیر کړل، چي د ده داستړې به د کندهار ولس او ټول افغانان هیڅکله هم له یاده ونه باسي. شهید عبدالمجید بابی د متین عزم څښتن، مهربان، زړسواند او د بې وزلو ملاتړی انسان و. نوموړی خپلو ښو اخلاقو او لوړ علمیت یو ټولنیز او د ټولني د وگړو په درد شریک انسان جوړ کړی و. له خلکو سره یې په ورین تندي خبرو کولو او د هغوی خبرو ته په ځیر غوږنیولو په وجه به هر څوک د ده د مجلس تږي وو. دروازه یې تل د خپلو وطنوالو پر مخ خلاصه وه. ټول عمر یې کوښښ کاوه، تر څو د ولس ږغ واوري او تر چارواکو یې ورسوي. په همدې سره یې نو د خلکو په زړونو کې جلا ځای درلود. د دې ټولو تر څنگ یې له کتاب او کتابت سره بیله مینه درلوده. د شپې تر نیمي به یې مطالعه او لیکل کول. په دې سره به یې د مطالعې او لیکلو تنده ماتوله. هره شپه به یې د کتابونو پنډ تر ځان راتاو کړی و. هر مازیگر به یې کورته له راتگ سره سم نوي نوي کتابونه راوړل. ده هیڅ وخت د ظالم او جابر پر ظلم او جبر پرده نه ده غوړلې هغه یې ښکاره کړي او له هغو یې کرکه کړې ده. ټولې لیکنې یې ریالیستیکه بڼه لري، چي په لیکنو کې یې انتقادي ریالیزم تر نورو کم نه دی. که ووایم چي د ده ټوله شاعري له انتقادي ریالیزم څخه ډکه ده، هم به نه یم غلط سوی. له دې نه هم له وطن سره د ده مینه په ښکاره نارې وهي. لنډه دا چي د شهید بابي صیب ژوند په یوه وړه لیکنه کې راغونډول په کوزه کې دریاب ځایول دي، خو دونه به وي، چي په دې لیکنه کې به یې صرف یاد وي، چي په زړونو مو هره ورځ د باران په څیر راوریږي. شهید بابی صیب د ۱۳۸۸ل ل کال د کب په ۵مه د سهار په ۹نیمو بجو په داسې حال کې د دین، وطن، ژبي او کلتور د دوښمنانو له خوا په شهادت ورسید، چي خپلې دندې ته پلی روان و. د تل لپاره یې له دې نړۍ سره خدای پاماني وکړه. ټول پښتون ټبر یې په عام ډول او کورنۍ یې په خاص ډول د غم پر ټغر کښیناستل. روح دې ښاد، ځای د جنت وي او یاد دې تل پاتې وي. د ده هڅي اومبارزې به پښتون ټبر تر عمرونو له یاده ونه باسي.
