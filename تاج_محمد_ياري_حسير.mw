'''تاج محمد ياري حسير''' (۱۳۳۴ لېږديز لمريز [[کال]]، د [[پکتيا ولايت]] زرملې ولسواالي) يو [[افغان]] پښتون [[شاعر]] دی.  

==مخينه== 
تاج محمد ياري حسير پر ۱۳۳۴ ل ل کال د پکتيا ولايت د زرملې ولسوالۍ په کلالگو کلي کې زېږېدلی دی. پر ۱۳۴۲ ل ل کال د زرملې ولسوالۍ د کتې خېلو په لومړني ښوونځي کې شامل او په ۱۳۴۷ ل ل کال يې پای ته ورسولې. پر ۱۳۴۸ ل کال د کابل د ابن سينا په ليسه کې شامل او پر ۱۳۵۳ ل کال د دغې ليسې له ۱۲ ټولگي څخه فارغ شو. تر دې وروسته يې د کابل پوهنتون د ژبو او ادبياتو پوهنځی ولوست او د لېسانس په درجې سره يې بريليک تر لاسه کړ.  

لومړنۍ دنده يې [[د افغانستان بانک]] د خپرونو په لوی مديریت کې پيل کړه او د افغانستان بانک مجلې د مهتمم، مسلکي غړي او مرستيال په توگه يې دا دنده تر ۱۳۶۶ ل ل کاله پورې ترسره کړه. له ۱۳۶۶ ل ل کاله تر ۱۳۶۸ ل ل کاله پورې د [[افغانستان]] د ليکوالو او شاعرانو په انجمن کې د خپرونو د پازوال په توگه دنده درلوده. له ۱۳۶۸ ل ل کال څخه تر ۱۳۷۳ کاله پورې په ملي راډيو ټلويزیون کې د ليکوال پروديوسر او د راډيو افغانستان د هنر او ادبياتو په رياست کې د راديو د لوی مدير په توگه دنده درلوده.  

کله چې پر ۱۳۷۱ ل ل کال د هېوادمشر [[ډاکتر نجيب الله]] واکمني پای ته ورسېده، کورنۍ جگړې نوی زور واخيست  او جهادي تنظيمونه واک و ځواک ته ورسېدل، تاج محمد ياري هم د يو گڼ شمېر نورو هېوادوالو په څېر د هېواد پرې ښودو ته اړوت او [[سعودي عربستان]] ته کډوال شو او هلته يې په يوه لېسه کې د ښوونکي په توگه دنده درلوده.  

نوموړی پر ۱۳۸۸ ل ل کال يو ځل بيا د افغانستان په ملي راډيو تلويزیون کې دنده تر لاسه کړه او د اواز مجلې د مرستيال په توگه يې په کار پيل وکړ. تر دې وروسته يې څه موده د دغه تلويزيون د هنر او ادبياتو د مديريت چارې پر غاړه درلودې. له ۱۳۹۵ لمريز کاله راهيسې د ملي راډيو تلويزيون د اواز مجلې د پازوال چلوونکي په توگه دنده لري.     
==چاپ شوي اثار== 
# ستوري او سيوري (شعري ټولگه)، د ۱۳۶۶ ل ل کال چاپ.  
==سرچينې== 
# د تاج محمد ياري حسير له هغه ژوند ليک څخه چې د برېښنايي پوهنغونډ کاروونکي ته يې د ۲۰۱۹ ز کال د اکټوبر پر ۹ د برېښنايي پوهنغونډ کاروونکي ته سپارلی دی. 
[[وېشنيزه:پښتانه شاعران]]
