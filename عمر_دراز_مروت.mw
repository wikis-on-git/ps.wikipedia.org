'''عمر دراز مروت''' (د ۱۹۵۸ ز کال-) يو پښتو ژبی [[ليکوال]] او [[شاعر]] وو. 

==مخينه== 
عمر دراز مروت پر ۱۹۵۸ زېږدي کال د [[خېبر پښتونخوا]] په جنوب کې د لکي مروت په شاه توره تختي‌خېل سیمه کې [[نړۍ]] ته سترگې غړولې وې او د ژوند تر وروستیو په همدغه سیمه کې اوسېده.

که څه هم عمر دراز مروت رسمي زده‌ کړې نه‌وې کړې، خو په خپل کلي کې یې دومره زده‌ کړه ترلاسه کړې وه چې لیک لوست‌ یې پرې کولای شو. 

ارواښاد مروت پر شاعرۍ او لیکوالۍ سربېره په‌خپلې سیمې لکي مروت کې د «پښتو ادبي ټولنه ـ شاه توره تختي‌خېل» په نامه یوه ادبي ټولنه هم جوړه کړې وه چې د شااوخوا ۱۰۷ بېلابېلو شاعرانو او لیکوالانو اثار یې په‌خپل لگښت خپاره کړي ول چې ځیني هغه یې څو څو ځله چاپ شوي دي.

پر دې سربېره ارواښاد مروت د «شیخ بدین» په نامه یوه مهالنۍ پښتو مجله هم چاپوله او پر خېبر پښتونخوا سربېره‌یې کوټې او د [[افغانستان]] بېلابېلو سیمو ته رسوله چې په دغو سیمو کې یې گڼ شمېر لوستونکي لرل.​ 

د دانش خپرندویې ټولنې د مشر [[اسدالله دانش]] وايي: 

«عمر دراز مروت خپل ټول ژوند د پښتو ادب خدمت ته سپارلی وو. د کتابونو چاپول او خپروول یې د خدمت او د ژوند د معاش ذریعه وه، ټول ژوند یې په غریبۍ او سادگۍ تېر کړ، د ادبي خدمت لپاره یې چاته د مالي مرستې لپاره لاس اوږد نه کړ. مروت د ادبي محفلونه مالگه وه. نوموړي د شعر ویلو ځانګړی انداز لاره، چې هر محفل به یې رنګگن کاوه. پښتو او پښتنو یو ملنگ شاعر له لاسه ورکړ. ارواښاد یې ښاده.» 

د خدای بښلي عمر دراز مروت په شاعرۍ کې دومره زور و چې په لږه موده کې یې په ټوله پښتونخوا کې خپل ځان پر خلکو وپېژنداه. په بنسټيزه توگه عمر دراز مروت د غزل شاعر وو. نظمونه، هايکو او قطعې یې هم ليکلې دي، خو زياته شاعري يې په غزل کې کړې ده. غزل یې روماني بڼه لري او د غزل پوره پوره حق يې ادا کړی.

د خپلې ټولنې په ټيټو جگو باندې يې هم نظر ساتلی. په ټوليز ډول شاعري یې د زبېښاک ځواکونو پر ضد يو زبردست غږ دی. څه چې يې ويل غوښتل، ښه بربنډ او په ډاگه يې ويل. د خپل ځانگړي ليک له کبله یې په لوستونکو کې يو ځانگړی ځاى جوړ کړی دی.

خدای بښلی عمر دراز مروت يو مينه ناک پښتون زړه درلود، خپلې پښتو سره يې بې کچه مينه درلوده او پښتون يې په ټوله نړۍ کې له هر چا څخه هسک ليدل غوښتل، ځکه خو هر چا ته سپينې سپينې وایي:  

ضمير د خوبولو پښتنو راويښوم پرې 

غېرت مې د پياوړي خوشال خان راوړی دی  

عمر دراز د يو نرم زړه خاوند وو، ترخه خبره يې نورو ته نه کوله او د ځان لپاره يې د مرگ سبب گڼله، ځکه خو يې دا بيت د ډېرو لوستونکو په ذهن کې دی:

زه په ترخه خبره مرم عمر دراز مروته 

زما د قتل ډېر سوچونه دې ياران نه کوي 

د پښتو ژبې شاعر گوهر وزیر وايي، مروت واده نه وو کړی، په ډېره بېوزلۍ یې ژوند تېر کړ خو ټول عمر یې د پښتو ژبې د ودې لپاره کار وکړ. دی زیاتوي چې مروت له ۱۰۰ نه د زیاتو کتابونو او شعري ټولگو لیکوال او مولف وو. 
 

==مړينه== 
عمر دراز مروت د (۲۰۱۸ ز) کال د نومبر مياشتې پر (۲۹)مه نېټه د (۶۰) کالو په عمر د ورپېښې ناروغۍ له امله په يوه روغتون کې ساه ورکړه. 



==چاپ شوي اثار يې== 
# گل بې خاره نه وي (شعري ټولگه). 
# د کاڼي کرښه (شعري ټولگه). 
# مجمر (شعري ټولگه). 
# خیال خواري غواړي (شعري ټولگه). 
# جانانه بخت ته دې حېران یم (شعري ټولگه). 
# سړی په رنگ نه سړی کېږي (شعري ټولگه). 
# زېری مې درباندې (شعري غورچاڼ). 
# ۶ نثري تذکرې.  

==د شعر بېلگې== 

غزل

په رڼا ورځ په هر ساعت راسره مله وي سیوري-
خو چې تیاره شي خدای منې راسره نه وي سیوري

سپینې خولې په سپین رخسار یې هو بهو داسې وې-
لکه د واورو چې په واورو را پراته وي سیوري

په تش لباس د ژبه ورو خلکو مه غولیږه-
د مازیګر د وخت عبث هسې اوږده وي سیوري

زما د ښې ورځې یاران به له ما خود بیلیدل-
ته خبر نه یې چې د لمر تر پریواته وي سیوري

لکه چینار لاندې چینه عمردراز مروته-
داسې په سترګو د بڼو یې راخواره وي سیوري 

غزل

چې په وعدو يې د سبا تر سبا ونه خوړم-
ملګرو ښه ده يار په دغې ادا ونه خوړم

يو خوا پښتو بل خوا غربت راسره سم روان دي-
د ژوند کړاو کې کومې کومې سودا ونه خوړم

په دوه درواغو مې هېڅ کله غولولى نشې-
که په رښتيا يې په رښتيا په رښتيا ونه خوړم

د تا د غم سړي خواره مې بېخي نشي خوړى-
که ستا د تورو سترګو تورې بلا ونه خوړم

بغېر له خداى مې مخامخ له چا نه وېره نشي-
د ځينې سپي غوندې رقيب که په غلا ونه خوړم

دنيا مې وخوړه خو زه عمردراز مروته-
د خداى احسان دى لا تراوسه دنيا ونه خوړم 
==سرچينې== 
# https://pa.azadiradio.com/a/29634143.html
# https://www.mashaalradio.com/a/29630164.html 
# https://khabarial.com/archives/21422 


[[وېشنيزه:پښتانه شاعران]]
[[وېشنيزه:پښتانه ليکوال]]
[[وېشنيزه:پښتانه]]
