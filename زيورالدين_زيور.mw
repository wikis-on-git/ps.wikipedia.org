پوهاند ډاكتر '''زيورالدين زيور''' (۱۳۱۸ ل ل کال -۱۳۹۰ ل ل کال) د [[افغانستان]] يو لوی او نامتو پښتو ژبی [[ليکوال]]، څېړونکی او د پوهنتون استاد وو. 

==مخينه== 
زيورالدين زيور د ارواښاد ملك معراج الدين زوى او د ملك معزالدين لمسی دی چې پر ۱۳۱۸ ل ل کال د ننگرهار ولايت په كوټ كې زېږېدلى وو. لومړنۍ زده كړې (لومړى دويم او درېيم  ټولگي) يې د خپلې سيمې په كليوالي ښوونځي كې، څلورم، پېنځم او شپږم ټولگي يې د ميرانو په لومړني ښوونځي كې سر ته رسولي دي. منځنۍ زده كړې يې د شپږم ټولگي تر فارغېدو وروسته د كابل په دارالمعلمين كې وکړې. د دولسم ټولگي تر پاى ته رسولو وروسته د هغه وخت د پوهنې وزير ښاغلي دوكتور [[علي احمد خان پوپل]] په امر يو كال په كندهار كې د [[ميرويس هوتک|ميرويس خان هوتک]] د ليسې ښوونكى وو. 

د [[كابل پوهنتون]] د كانكور تر ازموينې وروسته د دغه پوهنتون د ژبو او ادبياتو په پوهنځي كې شامل شو، چې د ليسانس د سند تر اخيستلو وروسته په ۱۳۴۶ ل ل کال کې د كابل پوليتخنيك انستيتوت په علمي كدر كې د تدريسي مدير او د كتابخانې د آمر په توگه په دنده وگومارل شو. د نورو لوړو زده كړو لپاره په ۱۳۴۸ ل ل كال کې  پخواني [[شوروي اتحاد]] ته واستول شو.

زيور صاجب د شوروي اتحاد په پخواني لينينگراد کې د ماسترۍ او دوكتورا (Ph. D) له اخيستلو وروسته  خپل هـېواد ته راستون شو او د هېواد د خدمت لپاره يې مټې راونغښتې. ښاغلي استاد زيور په ۱۹۷۵ ز کال کې د دوكتورا له دسرتيشن څخه ډېره ښه دفاع وكړه. هېواد ته له راستنيدو سره سم په ۱۳۵۵ کال کې د كابل پوهنتون د ژبو او ادبياتو په پوهنځي كې استاذ شو، چې له ناروغۍ سره سره يې دغه سپېڅلې دنده په پوره اخلاص، امانتدارۍ او ايماندراۍ  سر ته ورسوله. 

پوهاند ډاكتر زيور د تدريسي چارو تر څنگ له ۱۳۵۵ ل ل کال څخه د ۱۳۵۷ ل ل کال تر وږي مياشتې پورې د «وږمې» مجلې د مسوول مدير او چلوونكي په توگه دنده هم درلوده. استاد له خپل مسلك او دندې سره مينه له هر څه لوړه گڼلې، د منصب او څوكۍ شوق يې د علمي کارونو خنډ شوي نه ول. 

پوهاند زيور تر ۱۳۶۸ ل ل کاله پورې په كابل پوهنتون كې تدريسي، علمي او څېړنيزې چارې پر مخ بيولې. د همدې كال د زمري (اگست) په مياشت كې د افغان – هند كلتوري تبادلې د پروگرام له مخې د هندوستان د [[جواهر لعل نهرو]] پوهنتون ته د پښتو ژبې او كولتور د تدريس لپاره واستول شو، چې د گران هېواد افغانستان د سياسي بحران او اړو دوړ له لامل يې تر ټاكلې مودې په کې ډېر تدريس كړى دى. نوموړی تر شپږو كلونو وروسته په ۱۳۷۴ ل ل کال کې خپل هېواد ته راستون شو، خو په هېواد كې د خونړيو جنگ جگړو له كبله په ننگرهار پوهنتون كې د خدمت لپاره پاتې شو. هغه مهال يې د ننگرهار او کابل پوهنتونونو د ژبو او ادبياتو په پوهنځيو كې له وياړه ډک تدريس وكړ. 

پاتې دى نه وي، چې استاد پوهاند ډاكتر زيور د تدريس تر څنگ د پروگرامونو د مدير، د پوهنځي د مرستيال او د پښتو څانگې د مشر په توگه كار كړى او له تدريس سره سره د پوهنتون د علمي څېړنو د مركز آّمر او د علمي شورا فعال غړى وو، چې په ټولو ځانگړيو كميټو كې يې پوره ونډه درلوده. دغه راز د نشراتي بورډ آّمر او په لوړو زده کړو وزارت كې د ننگرهار پوهنتون استازى هم وو. ښاغلى پوهاند زيور د «پوهه» مجلې په كتونكې ډله كې هم برخه لرله او دغه راز يې د «سبا ستورى» او د «امن» مجلو د كتونكي او څارونکي په توگه څارنه او كتنه كړې ده. 
  
پوهاند زيور د ليسانس او ماسترۍ د دورې او د شپې د پوهنځي په تدريسي چارو كې ستره برخه اخيستې ده. د كابل – ننگرهار او جواهر لعل نهرو په پوهنتونو كې يې د ادبپوهنې مضامين لكه د ادب [[تاريخ]]، متون، مقايسوى ادبيات، د ادب تيوري، فلكلور پوهنه، ولسي ادبيات، د افغانستان معاصر تاريخ، د افغانستان كولتور، [[پښتو ژبه]] او نور په نوموړيو پوهنتونونو كې تدريس كړي او په هېواد کې پرې بوخت پاتې وو. له محصلينو سره يې د مونوگرافونو په ليكلو او د موضوعاتو په ټاكلو كې لويه برخه لرله. د استادانو د علمي ترفيع گانو د آثارو په ليكنه، سمونه او د تقريظونو په ليكلو كې يې له هغوى سره پوره مرسته كړې ده. 
په [[هند]] كې يې د تدريس او څېړنې تر څنگ د ال اينډيا راډيو ډيلي له پښتو خپرونو سره علمي مرسته، لار ښودنې، مشورې او د پښتو پروگرامونو په تنظيم، ترتيب او د مضامينو د سمونې او ايډيت چارې يې هم تر سره كړې دي. همدارنگه يې په پېښور پوهنتون كې له پښتو اكاډمۍ او پښتو څانگې سره علمي اړيكې او مرستې كړې دي. 

زيور صاحب د (Ph- D) د دسرتيشنونو په دفاع او تقريظونو په وركولو كې هم برخه درلودلې ده. په هره توگه نوموړی استاد او ليکوال سره له دې، چې ورپېښې ناروغۍ کمزورى کړى وو، د خپل خدمت په بهير كې گڼ شمېر علمي، ادبي، او څېړنيز آثار ليكلي او همدارنگه يې له نورو ژبو څخه پښتو ژبې ته ډېرې ښې ژباړې كړې دي. 
==مړينه== 
 

==چاپ شوي اثار يې== 

لومړی: د كابل  او ننگرهار پوهنتونونو د ژبو او ادبياتو د پوهنځيو پښتو څانگو ته چاپ شوي درسي كتابونه او لكچرنوټونه:
# د پښتو ادبياتو تاريخ (د روښانيانو دوره) (د دويم ټولگي لپاره)،  گستتنر ۱۳۵۸ ل ل کال، [[كابل پوهنتون]]، چې په ۱۳۸۳ ل كال د ساپي پښتو څېړنو او پراختيا مركز له خوا چاپ او زده كوونكيو ته وړاندې شو.
# د پښتو ادبياتو تاريخ، د درېيم ټولگي لپاره (كلاسيكه دوره)، گستتنر ۱۳۵۹ ل ل کال، كابل پوهنتون، چې په ۱۳۸۴ ل كال د ساپي د پښتو څېړنو او پراختيا مركز له خوا چاپ او د پوهنتونونو زده كوونكيو ته وړاندې شو. 
# د پښتو ادبياتو تاريخ د څلورم ټولگي لپاره (اوسنۍ دوره) گستتنر ۱۳۶۰ ل ل كال، كابل پوهنتون، چې په ۱۳۸۵ ل كال کې د ساپي د پښتو څېړنو او پراختيا مركز له خوا چاپ او زده كړيالو ته وړاندې شو.
# د پښتو ادبياتو تاريخ د لومړي ټولگي لپاره (لرغونې دوره) گستتنر، په ۱۳۸۶ ل كال د ساپي د پښتو څېړنو او پراختيا مركز له خوا چاپ او خپور شو.
# د پښتو ادبياتو تاريخ منځنۍ دوره (د دويم او درېيم ټولگي لپاره)، د ساپي د پښتو څېړنو او پراختيا مرکز پېښور، د ۱۳۸۶ ل کال چاپ. 
# د پښتو ادبياتو تاريخ (معاصره دوره)، د ماسترۍ دورې لپاره، ۱۳۶۷ ل کال (قلمي).
# ولسي ادبيات، د كابل پوهنتون (گستتنر)، ۱۳۶۲ ل کال. 
# د ادب پوهنې اصطلاحي قاموس، كابل پوهنتون (گستتنر)، ۱۳۶۱ ل کال. 
دويم: پوهنيز او څېړنيز اثار: 
# د ننگرهار ولسي شاعران، د ليسانس دورې مونوگراف، ۱۳۶۴ ل کال، كابل پوهنتون.
# د پوشكين د اشعارو خصوصيت، د ماسترۍ دورې تيزس، ۱۹۷۱ ز كال، لېنينگراد.
# د پښتو په كلاسيك ادب كې د هندي سبك اغېزه، د دوكتورا (Ph.D) د سرتيشنر ۱۳۶۱ ل کال، كابل پوهنتون.
# د پښتو د هنري اّثارو پيدايښت او پرمختيا، د پوهاندۍ علمي ترفيع اثر، ۱۳۷۷ ل ل کال، ننگرهار پوهنتون. 
# په پښتو ادب كې د ناول پيدايښت او پرمختيا، ۱۳۶۵ ل كال (قلمي).
# انگيرنې، كركې، كږنې، كابل پوهنتون د څېړنو مركز، ۱۳۶۴ ل كال.
*.د ادب پوهنې اصطلاحي قاموس په درې ژبو( پښتو ، روسي، انگليسي) كابل پوهنتون د څېړنو مركز ،1368 ل كال.
*.په پښتو ادب كې د سفر نامو تاريخي بهير. 1366 هـ ل كال (قلمي)
*.پر تليز ادبيات . 1367 هـ ل كال(قلمي).
3 _ مقالې او رسالې :
*.د حميد ماشوخېل په اشعارو كې پښتو متلونه – كابل مجله ، 1352 ل كال
*.حميد ماشوخېل او هندي سبك لومړۍ برخه، كابل مجله _1352ل،  11- 12 گڼه
*.حميد ماشوخيل او هندي سبك دوه يمه برخه، کابل مجله1353 ل (9) گڼه.
*.قيصې د ايسپ الحكيم – وږمه مجله ، 1356ل كال.
*.سرياني دعا ? وږمه مجله- 1356 ل ? (1) گڼه
*.د استاد الفت ليكوالي، وږمه مجله – 1356 (4) گڼه.
*.د پښتو اّثارو بين المللي سيمينار – وږمه مجله ، 1356 ل ، (2) گڼه.
*.پښتو خپرونې – وږمه مجله ، 1357 ل كال.
*.نوى كال – وږمه مجله، 1356 ل (1)گ گڼه.
*.روښاني جگړن جلال الدين – وږمه مجله ? 1357 ل (2) گڼه.
*.فرهنگيالى خوشحال – كابل مجله ، 1360 كال (4)گڼه.
*.د دولت لواڼي په ديوان كې ادبي تېروتنې( تنقيد او تحقيق) – كابل مجله ، 1362 ل (11) گڼه.
*.په تاريخ مرصع كې د پښتو اشعارو منابع ( تحقيقي) ، كابل مجله 1365 ل (11-12)گڼه.
*.مايكوفسكي- اجتماعي علوم مجله ، 1364 ل (2) گڼه.
*.په پښتو ادبياتو كې د ډراماتيكو اّثارو پيدايښت او پر مختيا – دانش مجله ، 1366 ل(1) گڼه، كابل پوهنتون.
*.ديشې بېدشي – كابل مجله.
*.درد هاى خراسان – شمشاد مجله – 1374 ل (1-2) گڼه.
*.هندي سبك. پوهه مجله – 1375 ل كال.
*.د ملنگ جان په خوږو نغمو كې د آزادۍ پيغام- گندهارا مجله – 1376 (1) گڼه.
*.د لوى استاد پوهاند رښتين ادبي هلې ځلې – ننگرهار مجله ، 1377 ل كال.
*.د لوى استاد پوهاند رښتين غمجنه مړينه – د لوى استاد پوهاند رښتن ياد كتاب 2000 م كال.
*.د اروښاد لوى استاد پوهاند رښتين ياد. د لوى استاد پوهاند رښتين ياد كتاب ، 2000 م كال.
*.د لوى استاد پوهاند رښتين ادبي څېړنې او هلې ځلې. د لوى استاد پوهاند رښتين ياد كتاب ، 2000م كال.
*.هندي سبك، پښتو مجله_ پښتو اکاډمي، پېښور.
*.د يو تاريخي او سياسي كتاب پېژندنه، سبا ستوري مجله – 1379 ل كال
*.د ايشيا سوسايټ كس كتابتون كې د پښتو قلمي نسخو فهرست، د ابو الكلام، آزاد انستيتوت په مجله كې په مسلسله توگه خپور شوى دى. 1994 م _ 1373 ل كال.
*.د شهيد پوهنمل شېر خان رشتين په ياد او په دې اثر يو څو كرښې (( د خوشحال د ستار نامې پيداگوژيكي څېړنه)). 1382 ل ( 2003 م) كال _ د ساپي پښتوڅېړنو او پراختيا مرکز  چاپ.
*.دملنگ جان په اشعارو كې پښتو متلونه( نا چاپ)
*. د وزير محمد گل خان مومند بابا ياد _ ((ورځ )) مجله 1383 ل
*.د وږمې مجلې كتلاك – 1356. كابل پوهنتون.
دغه راز پوهاند زيورد لوى استاد پوهاند رښتين ياد كتاب په سمونه او ايديت كې هم پوره برخه لرلې او مرسته يې كړې ده.
ارواښاد استاد زيور د خپل تحصيل او تدريس په بهير كې له نورو ژبو يو شمېر غوره ټولنيز، سياسي، تاريخي، ادبي او هنري آثار په پښتو ژباړلي، چې دا هم د پښتو ژبې او ادب لپاره د ده سترخدمت گڼل كيږي.
4 _ د پوهاند ډاکټر زيور ژباړل شوي آثار :
*.پولاد څنگه كلكيده، د استروفسكي رومان له روسي ژبې څخه پښتو ته ؛په دوه ټوكونو كې، چې د پروگرس د نشراتي موسسې له خوا په مسكو كې چاپ شوى دى.
*.د غاښي ډز_ په روسي ژبه د مختار عوضوف ليكلى داستان دى، چې پښتو ته ژباړل شوى او د پروگرس د نشراتي موسسې له خوا په مسكو كې چاپ شوى دى.
*.د منځنۍآسيا سياسي ، حالاتو ته يوه كتنه: د ډاكتر عبد الغني ليكنه ده ،چې له انگريزي څخه پښتوته ژباړل  شوې، ساپي پښتو څېړنو او پراختيا مرکز  يې د چاپ او خپرېدنې زيار گاللى دى.
*.د احمد شاهي تاريخ مقدمه: له روسي ژبې څخه پښتو ته ژباړل شوې او د كابل په هېواد ورځپاڼې كې چاپ شوې ده ( 1355 ل).
*.سفر نامه ( ديشي بيدشي) په بنگالي ژبه د سيد مجتبى علي اثر دى، چې د روسي ژبې له ليارې پښتو شوى. دغه ژباړه 405 مخه ده او په 1381 ل كال  د ژباړونکي په زيارگالنې چاپ شوې ده.
*.شبنم: په بنگالي ژبه د سيد مجتبى علي اثر دى ،چې د روسي ژبې له ليارې پښتو شوى دى .ژباړه يې (180) پاڼې ده او په 1380 ل كال كې  يې دچاپ  زيار ژباړونکي گاللى دى .
همدارنگه يې ځيني نورې خورې ورې ژباړې هم كړي دي،چې بېلا بېلو رسنيوخپرې کړي دي.
په سيمينارونو او كنفرانسونو كې د پوهاند ډاکټر زيور ونډه او برخه :
*.د ډيلي د جواهر لعل نهرو په پوهنتون کې يې  د(( په نړۍ كې د ناول ليكنې)) ترسرليک لاندې  سيمينار كې ” په پښتو ادب كې ناول” ليکنه وړاندې کړې او لوستلې ده. 1991 م كال.
*.د ال اينډيا راډيو ډيلي له پښتو څانگې ته ” په پښتو ادب كې د تصوف پيدايښت او پرمختيا” ليکنه ليكلې او خپره شوې ده.
*.د كلكتې د ابو الكلام آزاد په انستيتوت کې يې” د افغانستان معاصر تاريخ” په باب يو سيمينار وركړى، چې گډونكوونكيو خوښ کړى دى_ 1993 م كال.
*.په كابل كې د ((ديالوگ افغاني)) ( افغان ډيالوگ )په سيمينار كې يې د لويې جرگى په نامه مضمون ليكلى او لوستلى دى.
*.د پښتونخوا _پېښور د پښتو اكادمۍ په بلنه يې د باړه گلۍ په سيمينار كې گډون او وينا کړې ده.
*.په لومړني  پښتو عالمي كانفرانس کې يې گډون کړى او د پښتو معاصرو ادبياتو په باب  يې علمي ليکنه لوستې ده.
*.د اروا ښاد لوى استاد علامه پوهاند رښتين د تلينو نو په ياد غونډو كې  يې مقالې ليكلي او لوستې دي.
*.د اروا ښاد سيد شمس الدين مجروح پاچا د سلمې كاليزې په مناسبت يې ليكلې ليکنه اورولې ده.
همدارنگه يې د كابل- ننگرهار په پوهنتونونو كې د علمي سيمينارونو لړۍ جاري ساتلې وه.
ارواښاد پياوړي استاد پوهاند ډاكټر زيور له سير او سياحت  سره ځانگړې مينه درلوده او ځانگړى خوند يې ترې اخيست.
ارواښاد  يو لړ كاري، تحصيلي او علمي سفرونه  كړي،چې يادونه ترې دلته غوره برېښي.
سفرونه:
*. مسكواو لننگراد (پترزبورگ) ته يې تحصيلي او علمي سفر كړى دى.
*. لننگراد (پترزبورك)، تاشكنداو دوشنبې ته يې د علمې مشاهدو او په كتابتونونو كې د علمي موادو د ټولولو او څېړلو په موخه  څېړنيز او علمي سفرونه كړي دي.
*. شرقي المان، فنلينډ، چكوسلواكيې، پخوانۍ يوگوسلاويې، بلغاريې، ليتوانيا، هيستونيا، ليتويا ته يې ځانگړي سفرونه كړي دي .
*. په 1368 ل كال کې د كابل پوهنتون له خوا د افغان_ هند كلتوري تبادلې د پروگرام له مخې دهندوستان د جواهرلعل نهرو پوهنتون ته د پښتو ژبې د تدريس په غرض استول شوى او شپږ كاله يې((د افغانستان معاصر تاريخ، د افغانستان كولتور او پښتو ژبه او ادب) تدريس كړى دى.
*. د هندوستان په ډيلي، اگرې او كلكته کې يې  بېلا بېل لرغونتونونه او کتابتونونه كتلي او د رامپور رضا او ايشياسوسايټكس  په كتابتونونو كې يې د پښتو د قلمي نسخو فهرست  ترتيب كړى، چې د ابو الكلام آزاد د انستيتوت په مجله كې په پرله پسې توگه خپور شوى دى.
*. د هندوستان مهم تاريخي ځايونه او ښارونه لكه كلكته، بمبيي، چنديگړ، پتنه، بيهار، مهاراشترا، ميگه لاى او په  راجستان كې يې رنتبوريعنې هغه ځاى، چې ستر خوشحال خټك په كې دوه كاله بندي واو نور كتلي دي.
ارواښاد پوهاند ډاكټر زيور هر اړخيزه  شخصيت درلود ،چې پر مورنۍ ملي  ژبه  پښتو سربېره په پارسي انگريزي، روسي او هندي ژبو پوهيده او ژباړې يې ترې کولې.
لنډه دا،چې ارواښاد استاد زيور په افغانستان کې د تېرې نيمې پېړۍ څلور لسيزو او دروانې لسيزې لس کلن ملي او سياسي تاوتريخوالي  ځورولى و، خو ډېرو علمي ادبي او څېړنيزو چارو ته يې علمي ځوابونه برابرکړي دي او د علمي كدرونو په روزلو كې  يې له زغمه ډکه  برخه اخستې  ده.
استاد سره له دې، چې په روانې غميزې کې يې پوره علمي چارې تر سره کړي. ارواښاد شپږ كاله وړاندې د چنگاښ له خبيثې ناروغۍ سره مخ شو، خو بيا  يې هم د زياتو هلو ځلو او هڅو غوښتنه كړې.
كه شرايط او زمينه برابره واى؛ نو تر دې به يې ډېر نور علمي كارونه كړي تر سره کړي واى؛. ځكه، چې  دى،نه يوازې د هېواد د اخلاقي، سياسي او پوهنيزې ودې ليوال و، بلکې د لوى استاد علامه_ پوهاند رښتين د ادبي لارې  پرلاروۍ او شاگردۍ هم وياړل شوى دى.
د يادونې وړ ده، چې ارواښاد پوهاند ډاكټر زيور راته د وزيربابا محمد گل خان مومند د مړينې په اړه د پوښتنې په ځواب كې ويلي وه، چې : ارواښاد پخپل مرگ نه دى مړ شوى؛ هغه محمدزيو ووژلو.
له الله پاكه ورته  فردوس جنت غواړم. 


==اخځليک== 
# https://www.nunn.asia/2451/2011-07-13-15-34-46/
